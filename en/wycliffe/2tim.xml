<?xml version='1.0' encoding='UTF-8'?>
<osis xmlns='http://www.bibletechnologies.net/2003/OSIS/namespace' xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns:xsi='http://www.w3.org/2001/XMLSchema-instance'>
  <osisText osisRefWork='Bible' osisIDWork='Bible.Wycliffe' xml:lang='en'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='Bible.Wycliffe'>
        <title>John Wycliffe Bible</title>
        <contributor>The Free Bible Group</contributor>
        <creator/>
        <creator role='encoder'>ZefToOsis 1.0.0</creator>
        <subject>The Holy Bible</subject>
        <date>2009-01-20</date>
        <description>The Holy Bible</description>
        <publisher>The Free Bible Group</publisher>
        <type type='OSIS'>Bible</type>
        <identifier type='OSIS'>Bible.Wycliffe</identifier>
        <source>https://sourceforge.net/project/showfiles.php?group_id=89078</source>
        <language type='IETF'>en</language>
        <relation/>
        <coverage>provide the bible to the world</coverage>
        <rights/>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div osisID='2Tim' type='book'>
      <chapter osisID='2Tim.1'>
        <verse osisID='2Tim.1.1'>
Poul, apostle of Jhesu Crist, bi the wille of God, bi the biheest of lijf that is in Crist Jhesu,
</verse>
        <verse osisID='2Tim.1.2'>
to Tymothe, his moost dereworthe sone, grace, merci, and pees of God the fadir, and of Jhesu Crist, oure Lord.
</verse>
        <verse osisID='2Tim.1.3'>
I do thankyngis to my God, to whom Y serue fro my progenytouris in clene conscience, that with outen ceessyng Y haue mynde of thee in my preyeris,
</verse>
        <verse osisID='2Tim.1.4'>
niyt and dai, desirynge to se thee; hauynge mynde of thi teeris, that Y be fillid with ioye.
</verse>
        <verse osisID='2Tim.1.5'>
And Y bithenke of that feith, that is in thee not feyned, which also dwellide firste in thin aunte Loide, and in thi modir Eunyce. And Y am certeyn, that also in thee.
</verse>
        <verse osisID='2Tim.1.6'>
For which cause Y moneste thee, that thou reise ayen the grace of God, that is in thee bi the settyng on of myn hondis.
</verse>
        <verse osisID='2Tim.1.7'>
For whi God yaf not to vs the spirit of drede, but of vertu, and of loue, and of sobrenesse.
</verse>
        <verse osisID='2Tim.1.8'>
Therfor nyl thou schame the witnessyng of oure Lord Jhesu Crist, nether me, his prisoner; but trauele thou togidere in the gospel bi the vertu of God;
</verse>
        <verse osisID='2Tim.1.9'>
that delyueride vs, and clepide with his hooli clepyng, not after oure werkis, but bi his purpos and grace, that is youun in Crist Jhesu bifore worldli tymes;
</verse>
        <verse osisID='2Tim.1.10'>
but now it is opyn bi the liytnyng of oure sauyour Jhesu Crist, which destriede deth, and liytnede lijf and vncorrupcioun bi the gospel.
</verse>
        <verse osisID='2Tim.1.11'>
In which Y am set a prechour and apostle, and maistir of hethene men.
</verse>
        <verse osisID='2Tim.1.12'>
For which cause also Y suffre these thingis; but Y am not confoundid. For Y woot to whom Y haue bileuyd, and Y am certeyne that he is miyti for to kepe that is take to my keping in to that dai.
</verse>
        <verse osisID='2Tim.1.13'>
Haue thou the fourme of hoolsum wordis, whiche thou herdist of me in feith and loue in Crist Jhesu.
</verse>
        <verse osisID='2Tim.1.14'>
Kepe thou the good takun to thi kepyng bi the Hooli Goost, that dwellith in vs.
</verse>
        <verse osisID='2Tim.1.15'>
Thou wost this, that alle that ben in Asie ben turnyd awey fro me, of whiche is Figelus and Ermogenes.
</verse>
        <verse osisID='2Tim.1.16'>
The Lord yyue merci to the hous of Onesyforus, for ofte he refreischide me, and schamyde not my chayne.
</verse>
        <verse osisID='2Tim.1.17'>
But whanne he cam to Rome, he souyte me bisili, and foond.
</verse>
        <verse osisID='2Tim.1.18'>
The Lord yyue to hym to fynde merci of God in that dai. And hou grete thingis he mynystride to me at Effesi, thou knowist betere.
</verse>
      </chapter>
      <chapter osisID='2Tim.2'>
        <verse osisID='2Tim.2.1'>
Therfor thou, my sone, be coumfortid in grace that is in Crist Jhesu.
</verse>
        <verse osisID='2Tim.2.2'>
And what thingis thou hast herd of me bi many witnessis, bitake thou these to feithful men, whiche schulen `be also able to teche othere men.
</verse>
        <verse osisID='2Tim.2.3'>
Trauele thou as a good knyyt of Crist Jhesu.
</verse>
        <verse osisID='2Tim.2.4'>
No man holdinge knyythod to God, wlappith hym silf with worldli nedis, that he plese to hym, to whom he hath preuyd hym silf.
</verse>
        <verse osisID='2Tim.2.5'>
For he that fiytith in a batel, schal not be corowned, but he fiyte lawfuli.
</verse>
        <verse osisID='2Tim.2.6'>
It bihoueth an erthetiliere to resseyue first of the fruytis.
</verse>
        <verse osisID='2Tim.2.7'>
Vndurstonde thou what thingis Y seie. For the Lord schal yyue to thee vndurstonding in alle thingis.
</verse>
        <verse osisID='2Tim.2.8'>
Be thou myndeful that the Lord Jhesu Crist of the seed of Dauid hath rise ayen fro deth,
</verse>
        <verse osisID='2Tim.2.9'>
aftir my gospel, in which Y trauele `til to boondis, as worching yuele, but the word of God is not boundun.
</verse>
        <verse osisID='2Tim.2.10'>
Therfor Y suffre alle thingis for the chosun, that also thei gete the heelthe, that is in Crist Jhesu, with heuenli glorie.
</verse>
        <verse osisID='2Tim.2.11'>
A trewe word, that if we ben deed togidere, also we schulen liue togidere;
</verse>
        <verse osisID='2Tim.2.12'>
if we suffren, we schulen regne togidere; if we denyen, he schal denye vs;
</verse>
        <verse osisID='2Tim.2.13'>
if we bileuen not, he dwellith feithful, he mai not denye hym silf.
</verse>
        <verse osisID='2Tim.2.14'>
Teche thou these thingis, witnessinge bifore God. Nyle thou stryue in wordis; for to no thing it is profitable, but to the subuerting of men that heren.
</verse>
        <verse osisID='2Tim.2.15'>
Bisili kepe to yyue thi silf a preued preisable werkman to God, with oute schame, riytli tretinge the word of treuthe.
</verse>
        <verse osisID='2Tim.2.16'>
But eschewe thou vnhooli and veyn spechis, for whi tho profiten myche to vnfeithfulnesse,
</verse>
        <verse osisID='2Tim.2.17'>
and the word of hem crepith as a canker. Of whiche Filete is, and Ymeneus,
</verse>
        <verse osisID='2Tim.2.18'>
whiche felden doun fro the treuthe, seiynge that the rising ayen is now doon, and thei subuertiden the feith of summen.
</verse>
        <verse osisID='2Tim.2.19'>
But the sad foundement of God stondith, hauynge this marke, The Lord knowith whiche ben hise, and, Ech man that nameth the name of the Lord, departith fro wickidnesse.
</verse>
        <verse osisID='2Tim.2.20'>
But in a greet hous ben not oneli vessels of gold and of siluer, but also of tree and of erthe; and so summen ben in to onour, and summe in to dispit.
</verse>
        <verse osisID='2Tim.2.21'>
Therfor if ony man clensith hym silf fro these, he schal be a vessel halewid in to onour, and profitable to the Lord, redi to al good werk.
</verse>
        <verse osisID='2Tim.2.22'>
And fle thou desiris of yongthe, but sue thou riytwisnesse, feith, charite, pees, with hem that inwardli clepen the Lord of a clene herte.
</verse>
        <verse osisID='2Tim.2.23'>
And eschewe thou foltische questiouns, and without kunnyng, wytynge that tho gendren chidyngis.
</verse>
        <verse osisID='2Tim.2.24'>
But it bihoueth the seruaunt of the Lord to chide not; but to be mylde to alle men, able to teche,
</verse>
        <verse osisID='2Tim.2.25'>
paciente, with temperaunce repreuynge hem that ayenstonden the treuthe, that sum tyme God yyue to hem forthenkyng, that thei knowen the treuthe,
</verse>
        <verse osisID='2Tim.2.26'>
and that thei rise ayen fro the snares of the deuel, of whom thei ben holdun prisoneris at his wille.
</verse>
      </chapter>
      <chapter osisID='2Tim.3'>
        <verse osisID='2Tim.3.1'>
But wite thou this thing, that in the laste daies perelouse tymes schulen neiye, and men schulen be louynge hem silf,
</verse>
        <verse osisID='2Tim.3.2'>
coueitouse, hiy of bering, proude, blasfemeris, not obedient to fadir and modir, vnkynde,
</verse>
        <verse osisID='2Tim.3.3'>
cursid, with outen affeccioun, with out pees, false blameris, vncontynent, vnmylde,
</verse>
        <verse osisID='2Tim.3.4'>
with out benygnyte, traitouris, ouerthwert, bollun with proude thouytis, blynde, loueris of lustis more than of God,
</verse>
        <verse osisID='2Tim.3.5'>
hauynge the licknesse of pitee, but denyynge the vertu of it. And eschewe thou these men.
</verse>
        <verse osisID='2Tim.3.6'>
Of these thei ben that persen housis, and leden wymmen caitifs chargid with synnes, whiche ben led with dyuerse desiris, euere more lernynge,
</verse>
        <verse osisID='2Tim.3.7'>
and neuere perfitli comynge to the science of treuthe.
</verse>
        <verse osisID='2Tim.3.8'>
And as Jannes and Mambres ayenstoden Moises, so these ayenstonden treuthe, men corrupt in vndirstonding, repreuyd aboute the feith.
</verse>
        <verse osisID='2Tim.3.9'>
But ferthere thei schulen not profite, for the vnwisdom of hem schal be knowun to alle men, as hern was.
</verse>
        <verse osisID='2Tim.3.10'>
But thou hast getun my teching, ordinaunce, purposing, feith, long abiding, loue,
</verse>
        <verse osisID='2Tim.3.11'>
pacience, persecuciouns, passiouns, whiche weren maad to me at Antioche, at Ycony, at Listris, what maner persecucyouns Y suffride, and the Lord hath delyuered me of alle.
</verse>
        <verse osisID='2Tim.3.12'>
And alle men that wolen lyue feithfuli in Crist Jhesu, schulen suffre persecucioun.
</verse>
        <verse osisID='2Tim.3.13'>
But yuele men and disseyueris schulen encreese in to worse, errynge, and sendinge in to errour.
</verse>
        <verse osisID='2Tim.3.14'>
But dwelle thou in these thingis that thou hast lerud, and that ben bitakun to thee, witinge of whom thou hast lerud;
</verse>
        <verse osisID='2Tim.3.15'>
for thou hast knowun hooli lettris fro thi youthe, whiche moun lerne thee to heelthe, bi feith that is in Crist Jhesu.
</verse>
        <verse osisID='2Tim.3.16'>
For al scripture inspirid of God is profitable to teche, to repreue, to chastice, to lerne in riytwisnes, that the man of God be parfit, lerud to al good werk.
</verse>
      </chapter>
      <chapter osisID='2Tim.4'>
        <verse osisID='2Tim.4.1'>
I witnesse bifore God and Crist Jhesu, that schal deme the quike and the deed, and bi the comyng of hym, and the kyngdom of hym,
</verse>
        <verse osisID='2Tim.4.2'>
preche the word, be thou bisi couenabli with outen rest, repreue thou, biseche thou, blame thou in al pacience and doctryn.
</verse>
        <verse osisID='2Tim.4.3'>
For tyme schal be, whanne men schulen not suffre hoolsum teching, but at her desiris thei schulen gadere `togidere to hem silf maistris yitchinge to the eeris.
</verse>
        <verse osisID='2Tim.4.4'>
And treuli thei schulen turne awei the heryng fro treuthe, but to fablis thei schulen turne.
</verse>
        <verse osisID='2Tim.4.5'>
But wake thou, in alle thingis traueile thou, do the werk of an euangelist, fulfille thi seruyce, be thou sobre.
</verse>
        <verse osisID='2Tim.4.6'>
For Y am sacrifisid now, and the tyme of my departyng is nyy.
</verse>
        <verse osisID='2Tim.4.7'>
Y haue stryuun a good strijf, Y haue endid the cours, Y haue kept the feith.
</verse>
        <verse osisID='2Tim.4.8'>
In `the tothir tyme a coroun of riytwisnesse is kept to me, which the Lord, a iust domesman, schal yelde to me in that dai; and not oneli to me, but also to these that louen his comyng.
</verse>
        <verse osisID='2Tim.4.9'>
Hyye thou to come to me soone. For Demas, louynge this world, hath forsakun me, and wente to Tessalonyk,
</verse>
        <verse osisID='2Tim.4.10'>
Crescens in to Galathi, Tite in to Dalmacie;
</verse>
        <verse osisID='2Tim.4.11'>
Luk aloone is with me. Take thou Mark, and brynge with thee; for he is profitable to me in to seruyce.
</verse>
        <verse osisID='2Tim.4.12'>
Forsothe Y sente Titicus to Effesi.
</verse>
        <verse osisID='2Tim.4.13'>
The cloth which Y lefte at Troade at Carpe, whanne thou comest, bringe with thee, and the bookis, but moost parchemyne.
</verse>
        <verse osisID='2Tim.4.14'>
Alisaundre, the tresorer, schewide to me myche yuele; `the Lord schal yelde to hym aftir his werkis.
</verse>
        <verse osisID='2Tim.4.15'>
Whom also thou eschewe; for he ayenstood ful greetli oure wordis.
</verse>
        <verse osisID='2Tim.4.16'>
In my firste defence no man helpide me, but alle forsoken me; be it not arettid to hem.
</verse>
        <verse osisID='2Tim.4.17'>
But the Lord helpide me, and coumfortide me, that the preching be fillid bi me, and that alle folkis here, that Y am delyueride fro the mouth of the lioun.
</verse>
        <verse osisID='2Tim.4.18'>
And the Lord delyueride me fro al yuel werk, and schal make me saaf in to his heuenly kingdom, to whom be glorie in to worldis of worldis.
</verse>
        <verse osisID='2Tim.4.19'>
Amen. Grete wel Prisca, and Aquila, and the hous of Oneseforus.
</verse>
        <verse osisID='2Tim.4.20'>
Erastus lefte at Corynthi, and Y lefte Trofymus sijk at Mylete.
</verse>
        <verse osisID='2Tim.4.21'>
Hiye thou to come bifore wyntir. Eubolus, and Prudent, and Lynus, and Claudia, and alle britheren, greten thee wel.
</verse>
        <verse osisID='2Tim.4.22'>
Oure Lord Jhesu Crist be with thi spirit. The grace of God be with you. Amen.
</verse>
      </chapter>
    </div></osisText>
</osis>