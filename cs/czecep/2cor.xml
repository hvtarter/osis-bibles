<?xml version='1.0' encoding='UTF-8'?>
<osis xmlns='http://www.bibletechnologies.net/2003/OSIS/namespace' xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns:xsi='http://www.w3.org/2001/XMLSchema-instance'>
  <osisText osisRefWork='Bible' osisIDWork='CzeCEP' xml:lang='cs'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='CzeCEP'>
        <title>Czech Ekumenicky Cesky preklad</title>
        <contributor>Sword Project</contributor>
        <creator>Pan Tau</creator>
        <creator role='encoder'>ZefToOsis 1.0.0</creator>
        <subject>holy bible</subject>
        <date>2009-01-23</date>
        <description>Czech Ekumenicky Cesky preklad: Bible Pismo svate Stareho i Noveho Zakona podle ekumenickeho vydani z r. 1985 (c) Ekumenicka\par rada cirkvi v CR.</description>
        <publisher>graphic artist</publisher>
        <type type='OSIS'>Bible</type>
        <identifier type='OSIS'>CzeCEP</identifier>
        <source>http://www.crosswire.org/sword/servlet/SwordMod.Verify?modName=CzeCEP</source>
        <language type='IETF'>cs</language>
        <relation/>
        <coverage>provide the bible to the world</coverage>
        <rights>Copyrighted</rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='2Cor'>
      <chapter osisID='2Cor.1'>
        <verse osisID='2Cor.1.1'>Pavel, z vůle Boží apoštol Krista Ježíše, a bratr Timoteus církvi Boží v Korintu i všem bratřím v celé Achaji:</verse>
        <verse osisID='2Cor.1.2'>Milost vám a pokoj od Boha Otce našeho a Pána Ježíše Krista.</verse>
        <verse osisID='2Cor.1.3'>Pochválen buď Bůh a Otec našeho Pána Ježíše Krista, Otec milosrdenství a Bůh veškeré útěchy!</verse>
        <verse osisID='2Cor.1.4'>On nás potěšuje v každém soužení, abychom i my mohli těšit ty, kteří jsou v jakékoli tísni, tou útěchou, jaké se nám samým dostává od Boha.</verse>
        <verse osisID='2Cor.1.5'>Jako na nás v hojnosti přicházejí utrpení Kristova, tak na nás skrze Krista přichází v hojnosti i útěcha.</verse>
        <verse osisID='2Cor.1.6'>Máme-li soužení, je to k vašemu povzbuzení a spáse; docházíme-li útěchy, je to zase k vašemu povzbuzení; to vám dá sílu, abyste vydrželi stejné utrpení, v jakém jsme my.</verse>
        <verse osisID='2Cor.1.7'>Máme pevnou naději a jsme si jisti, že jako jste účastni utrpení, tak budete účastni také útěchy.</verse>
        <verse osisID='2Cor.1.8'>Chtěli bychom, bratří, abyste věděli o soužení, které nás potkalo v Asii. Dolehlo na nás nadmíru těžce, nad naši sílu, až jsme se dokonce vzdali naděje, že to přežijeme;</verse>
        <verse osisID='2Cor.1.9'>už jsme se sami smířili s rozsudkem smrti - to proto, abychom nespoléhali na sebe, ale na Boha, který křísí mrtvé.</verse>
        <verse osisID='2Cor.1.10'>On nás vysvobodil ze samého náručí smrti, a ještě vysvobodí; v něho jsme složili svou naději, že nás vždy znovu vysvobodí,</verse>
        <verse osisID='2Cor.1.11'>když i vy nám budete nápomocni svými modlitbami. A tak, když nám mnozí vyprosili milost, budou za nás mnozí také děkovat.</verse>
        <verse osisID='2Cor.1.12'>Toto je naše chlouba: Naše svědomí nám dosvědčuje, že jsme v tomto světě a zvláště vůči vám žili ve svatosti a ryzosti před Bohem a nespoléhali na světskou moudrost, nýbrž na milost Boží.</verse>
        <verse osisID='2Cor.1.13'>Náš dopis nemá jiný smysl, než jak mu sami rozumíte, když ho čtete. Jednou, doufám, dokonale pochopíte,</verse>
        <verse osisID='2Cor.1.14'>co jste snad aspoň zčásti již pochopili, že v den našeho Pána Ježíše budeme vaší chloubou, tak jako vy zase naší.</verse>
        <verse osisID='2Cor.1.15'>V této důvěře jsem se už k vám dříve chystal, abyste zakusili novou milost.</verse>
        <verse osisID='2Cor.1.16'>Zamýšlel jsem zastavit se u vás na cestě do Makedonie a opět se k vám odtamtud vrátit, abyste vy mě potom vypravili do Judska.</verse>
        <verse osisID='2Cor.1.17'>Pojal jsem snad tento úmysl lehkovážně? Nebo se snad při svých úvahách dávám vést vlastními zájmy, takže by moje 'ano, ano' znamenalo také 'ne, ne'?</verse>
        <verse osisID='2Cor.1.18'>Bůh je svědek, že mé slovo k vám není zároveň 'ano' i 'ne'!</verse>
        <verse osisID='2Cor.1.19'>Vždyť Boží Syn Ježíš Kristus, kterého jsme u vás zvěstovali my - já a Silvanus a Timoteus - nebyl zároveň 'ano' i 'ne', nýbrž v něm jest jasné 'Ano'!</verse>
        <verse osisID='2Cor.1.20'>Ke všem zaslíbením Božím, kolik jich jen jest, bylo v něm řečeno 'Ano'. A proto skrze něho zní i naše 'Amen' k slávě Boží.</verse>
        <verse osisID='2Cor.1.21'>Ten, kdo nás spolu s vámi staví na pevný základ v Kristu a kdo si nás posvětil, je Bůh.</verse>
        <verse osisID='2Cor.1.22'>On nám také vtiskl svou pečeť a do srdce nám dal svého Ducha jako závdavek toho, co nám připravil.</verse>
        <verse osisID='2Cor.1.23'>Dovolávám se za svědka samého Boha, že jen z ohledu na vás jsem dosud nepřišel do Korintu.</verse>
        <verse osisID='2Cor.1.24'>Ne že bychom chtěli panovat nad vaší vírou, nýbrž chceme pomáhat vaší radosti - ve víře přece stojíte!</verse>
      </chapter>
      <chapter osisID='2Cor.2'>
        <verse osisID='2Cor.2.1'>Rozhodl jsem se však, že vám nesmím znovu přinést zármutek.</verse>
        <verse osisID='2Cor.2.2'>Kdybych já vás zarmoutil, kdo mě potěší, ne-li vy, které jsem zarmoutil?</verse>
        <verse osisID='2Cor.2.3'>To vám píšu, abych, až přijdu, nebyl zarmoucen těmi, kteří by mě měli potěšit; spoléhám totiž na vás všecky, že moje radost bude radostí vás všech.</verse>
        <verse osisID='2Cor.2.4'>Psal jsem ve veliké stísněnosti a se sevřeným srdcem, s mnohými slzami - ne proto, abyste byli zarmouceni, ale abyste poznali, jak veliká je má láska k vám.</verse>
        <verse osisID='2Cor.2.5'>Jestliže někdo způsobil zármutek, nezpůsobil ho jen mně, nýbrž aspoň zčásti - nechci přehánět - vám všem.</verse>
        <verse osisID='2Cor.2.6'>Stačí už to pokárání, kterého se mu dostalo od většiny z vás.</verse>
        <verse osisID='2Cor.2.7'>Proto je nyní spíše třeba, abyste mu odpustili a potěšili ho, aby se takový člověk pod přívalem zármutku nezhroutil.</verse>
        <verse osisID='2Cor.2.8'>Naléhavě vás prosím, abyste mu dokázali svou lásku.</verse>
        <verse osisID='2Cor.2.9'>Proto jsem vám také psal, abych poznal, jak se osvědčíte, zda jste ve všem poslušní.</verse>
        <verse osisID='2Cor.2.10'>Komukoli něco odpustíte, odpustím i já. A když já něco odpouštím - mám-li co odpouštět - činím to před tváří Kristovou kvůli vám,</verse>
        <verse osisID='2Cor.2.11'>aby nás satan neobelstil; jeho úskočnost přece známe.</verse>
        <verse osisID='2Cor.2.12'>Když jsem přišel do Troady zvěstovat evangelium Kristovo, našel jsem tam dveře otevřené pro dílo Páně,</verse>
        <verse osisID='2Cor.2.13'>a přece jsem neměl stání, neboť jsem tam nezastihl bratra Tita; rozloučil jsem se s nimi a vydal se do Makedonie.</verse>
        <verse osisID='2Cor.2.14'>Budiž vzdán dík Bohu, který nás stále vodí v triumfálním průvodu Kristově a všude skrze nás šíří vůni svého poznání.</verse>
        <verse osisID='2Cor.2.15'>Jsme totiž jakoby vůní kadidla, jež Kristus obětuje Bohu; ta vůně proniká k těm, kteří docházejí spásy, i k těm, kteří spějí k zahynutí.</verse>
        <verse osisID='2Cor.2.16'>Jedněm jsme smrtonosnou vůní vedoucí k záhubě, druhým vůní životodárnou vedoucí k životu. Ale kdo je k takovému poslání způsobilý?</verse>
        <verse osisID='2Cor.2.17'>My nejsme jako mnozí, kteří kramaří s Božím slovem, nýbrž mluvíme upřímně, z Božího pověření a před tváří Boží v Kristu.</verse>
      </chapter>
      <chapter osisID='2Cor.3'>
        <verse osisID='2Cor.3.1'>To zase začínáme sami sebe doporučovat? Či potřebujeme snad jako někdo doporučující listy k vám nebo od vás?</verse>
        <verse osisID='2Cor.3.2'>Naším doporučujícím listem jste vy sami; je napsán na našem srdci, všichni jej znají a mohou číst.</verse>
        <verse osisID='2Cor.3.3'>Je přece zjevné, že vy jste listem Kristovým, vzniklým z naší služby a napsaným ne inkoustem, nýbrž Duchem Boha živého, ne na kamenných deskách, nýbrž na živých deskách lidských srdcí.</verse>
        <verse osisID='2Cor.3.4'>Odvažujeme se to říci, protože důvěřujeme v Boha skrze Krista.</verse>
        <verse osisID='2Cor.3.5'>Ne že bychom mohli tuto způsobilost přičítat sami sobě na základě toho, co je v nás; naše způsobilost je od Boha,</verse>
        <verse osisID='2Cor.3.6'>který nás učinil způsobilými sloužit nové smlouvě, jež není založena na liteře, nýbrž na Duchu. Litera zabíjí, ale Duch dává život.</verse>
        <verse osisID='2Cor.3.7'>Jestliže smlouva literami vytesaná do kamene sloužila smrti, a přece byla nastolena s oslňující slávou, takže synové Izraele nemohli pohlédnout na tvář Mojžíšovu pro její pomíjivou zář -</verse>
        <verse osisID='2Cor.3.8'>oč slavnější bude služba Ducha!</verse>
        <verse osisID='2Cor.3.9'>Byla-li služba vedoucí k odsouzení slavná, oč ji převyšuje služba spravedlnosti!</verse>
        <verse osisID='2Cor.3.10'>Ano, ona sláva vůbec nebyla slávou ve srovnání s touto slávou vše přesahující!</verse>
        <verse osisID='2Cor.3.11'>Jestliže přišlo slavně to, co pomíjí, oč slavnější je to, co zůstává!</verse>
        <verse osisID='2Cor.3.12'>Když tedy máme takovou naději, smíme vystupovat s plnou otevřeností a jistotou.</verse>
        <verse osisID='2Cor.3.13'>Nepočínáme si jako Mojžíš, který zahaloval svou tvář závojem, aby synové Izraele nespatřili konec té pomíjející záře.</verse>
        <verse osisID='2Cor.3.14'>Avšak jejich myšlení na tom ustrnulo. Až do dnešního dne zůstává onen závoj při čtení staré smlouvy a zůstává skryto, že je zrušen v Kristu.</verse>
        <verse osisID='2Cor.3.15'>A tak až podnes, když se čte Mojžíš, leží na jejich srdci závoj.</verse>
        <verse osisID='2Cor.3.16'>Avšak 'když se obrátí k Pánu, je závoj odstraněn'.</verse>
        <verse osisID='2Cor.3.17'>Duch je tím Pánem, kde je Duch Páně, tam je svoboda.</verse>
        <verse osisID='2Cor.3.18'>Na odhalené tváři nás všech se zrcadlí slavná zář Páně, a tak jsme proměňováni k jeho obrazu ve stále větší slávě - to vše mocí Ducha Páně.</verse>
      </chapter>
      <chapter osisID='2Cor.4'>
        <verse osisID='2Cor.4.1'>A proto, když nám byla z Božího slitování svěřena tato služba, nepoddáváme se skleslosti.</verse>
        <verse osisID='2Cor.4.2'>Nepotřebujeme skrývat nic nečestného, nepočínáme si lstivě ani nefalšujeme slovo Boží, nýbrž činíme pravdu zjevnou a tak se před tváří Boží doporučujeme svědomí všech lidí.</verse>
        <verse osisID='2Cor.4.3'>Je-li přesto naše evangelium zahaleno, je zahaleno těm, kteří spějí k záhubě.</verse>
        <verse osisID='2Cor.4.4'>Bůh tohoto světa oslepil jejich nevěřící mysl, aby jim nevzešlo světlo evangelia slávy Kristovy, slávy toho, který je obrazem Božím.</verse>
        <verse osisID='2Cor.4.5'>Vždyť nezvěstujeme sami sebe, nýbrž Krista Ježíše jako Pána, a sebe jen jako vaše služebníky pro Ježíše.</verse>
        <verse osisID='2Cor.4.6'>Neboť Bůh, který řekl 'ze tmy ať zazáří světlo', osvítil naše srdce, aby nám dal poznat světlo své slávy ve tváři Kristově.</verse>
        <verse osisID='2Cor.4.7'>Tento poklad máme však v hliněných nádobách, aby bylo patrno, že tato nesmírná moc je Boží a není z nás.</verse>
        <verse osisID='2Cor.4.8'>Na všech stranách jsme tísněni, ale nejsme zahnáni do úzkých; jsme bezradni, ale nejsme v koncích;</verse>
        <verse osisID='2Cor.4.9'>jsme pronásledováni, ale nejsme opuštěni; jsme sráženi k zemi, ale nejsme poraženi.</verse>
        <verse osisID='2Cor.4.10'>Stále nosíme na sobě znamení Ježíšovy smrti, aby i život Ježíšův byl na nás zjeven.</verse>
        <verse osisID='2Cor.4.11'>Vždyť my, pokud žijeme, jsme pro Ježíše stále vydáváni na smrt, aby byl na našem smrtelném těle zjeven i Ježíšův život.</verse>
        <verse osisID='2Cor.4.12'>A tak na nás koná své dílo smrt, na vás však život.</verse>
        <verse osisID='2Cor.4.13'>Ale máme ducha víry, o níž je psáno: 'Uvěřil jsem, a proto jsem také promluvil' - i my věříme, a proto také mluvíme,</verse>
        <verse osisID='2Cor.4.14'>vždyť víme, že ten, kdo vzkřísil Pána Ježíše, také nás s Ježíšem vzkřísí a postaví před svou tvář spolu s vámi.</verse>
        <verse osisID='2Cor.4.15'>To všechno je kvůli vám, aby se milost ve mnohých hojně rozmáhala a tak přibývalo i díků k slávě Boží.</verse>
        <verse osisID='2Cor.4.16'>A proto neklesáme na mysli: i když navenek hyneme, vnitřně se den ze dne obnovujeme.</verse>
        <verse osisID='2Cor.4.17'>Toto krátké a lehké soužení působí přenesmírnou váhu věčné slávy</verse>
        <verse osisID='2Cor.4.18'>nám, kteří nehledíme k viditelnému, nýbrž k neviditelnému. Viditelné je dočasné, neviditelné však věčné.</verse>
      </chapter>
      <chapter osisID='2Cor.5'>
        <verse osisID='2Cor.5.1'>Víme přece, že bude-li stan našeho pozemského života stržen, čeká nás příbytek od Boha, věčný dům v nebesích, který nebyl zbudován rukama.</verse>
        <verse osisID='2Cor.5.2'>Proto zde sténáme touhou, abychom byli oděni šatem nebeským.</verse>
        <verse osisID='2Cor.5.3'>Vždyť jen když jej oblékneme, nebudeme shledáni nazí.</verse>
        <verse osisID='2Cor.5.4'>Pokud jsme totiž v tomto stanu, sténáme pod těžkým břemenem, neboť nechceme, aby z nás bylo svlečeno naše pozemské tělo, nýbrž aby přes ně bylo oblečeno nebeské, aby to, co je smrtelné, bylo pohlceno životem.</verse>
        <verse osisID='2Cor.5.5'>Ten, kdo nás k tomu připravil a dal nám již Ducha jako závdavek, je Bůh.</verse>
        <verse osisID='2Cor.5.6'>Jsme tedy stále plni důvěry, neboť víme, že pokud jsme doma v tomto těle, nejsme doma u Pána -</verse>
        <verse osisID='2Cor.5.7'>žijeme přece z víry, ne z toho, co vidíme.</verse>
        <verse osisID='2Cor.5.8'>V této důvěře chceme raději odejít z těla a být už doma u Pána.</verse>
        <verse osisID='2Cor.5.9'>Proto nám také nadevše záleží na tom, abychom se mu líbili, ať už odcházíme domů nebo zůstáváme v cizině.</verse>
        <verse osisID='2Cor.5.10'>Vždyť se všichni musíme ukázat před soudným stolcem Kristovým, aby každý dostal odplatu za to, co činil ve svém životě, ať dobré či zlé.</verse>
        <verse osisID='2Cor.5.11'>Protože známe tuto bázeň před Pánem, přesvědčujeme lidi. Bůh vidí do našeho srdce a doufám, že i vy ve svém svědomí do našeho srdce vidíte.</verse>
        <verse osisID='2Cor.5.12'>Nechceme se vám znovu doporučovat, nýbrž dáváme vám příležitost, abyste se námi chlubili a měli se čím bránit lidem, kteří se chlubí tím, co je před očima, a ne tím, co je v srdci.</verse>
        <verse osisID='2Cor.5.13'>Když jsme byli ve vytržení, bylo to mezi Bohem a námi, když jsme při smyslech, je to pro vás.</verse>
        <verse osisID='2Cor.5.14'>Vždyť nás má ve své moci láska Kristova - nás, kteří jsme pochopili, že jeden zemřel za všecky, a že tedy všichni zemřeli;</verse>
        <verse osisID='2Cor.5.15'>a za všechny zemřel proto, aby ti, kteří jsou naživu, nežili už sami sobě, nýbrž tomu, kdo za ně zemřel i vstal.</verse>
        <verse osisID='2Cor.5.16'>A tak od nynějška už nikoho neposuzujeme podle lidských měřítek. Ačkoli jsme dříve viděli Krista po lidsku, nyní ho už takto neznáme.</verse>
        <verse osisID='2Cor.5.17'>Kdo je v Kristu, je nové stvoření. Co je staré, pominulo, hle, je tu nové!</verse>
        <verse osisID='2Cor.5.18'>To všecko je z Boha, který nás smířil sám se sebou skrze Krista a pověřil nás, abychom sloužili tomuto smíření.</verse>
        <verse osisID='2Cor.5.19'>Neboť v Kristu Bůh usmířil svět se sebou. Nepočítá lidem jejich provinění a nám uložil zvěstovat toto smíření.</verse>
        <verse osisID='2Cor.5.20'>Jsme tedy posly Kristovými, Bůh vám domlouvá našimi ústy; na místě Kristově vás prosíme: dejte se smířit s Bohem!</verse>
        <verse osisID='2Cor.5.21'>Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti.</verse>
      </chapter>
      <chapter osisID='2Cor.6'>
        <verse osisID='2Cor.6.1'>Jako spolupracovníci na tomto díle vás napomínáme, abyste milost Boží nepřijímali naprázdno,</verse>
        <verse osisID='2Cor.6.2'>vždyť je psáno: 'V čas příhodný jsem tě vyslyšel, v den spásy jsem ti přispěl na pomoc.' Hle, nyní je čas příhodný, nyní je den spásy!</verse>
        <verse osisID='2Cor.6.3'>Nikomu nedáváme v ničem příležitost k pohoršení, aby tato služba nebyla uvedena v potupu,</verse>
        <verse osisID='2Cor.6.4'>ale ve všem se prokazujeme jako Boží služebníci, v mnohé vytrvalosti, v souženích, tísni, úzkostech,</verse>
        <verse osisID='2Cor.6.5'>pod ranami, v žalářích, nepokojích, vyčerpanosti, v bezesných nocích, v hladovění;</verse>
        <verse osisID='2Cor.6.6'>prokazujeme se bezúhonností, poznáním, trpělivostí, dobrotivostí, Duchem svatým, nepředstíranou láskou,</verse>
        <verse osisID='2Cor.6.7'>slovem pravdy, mocí Boží. Jsme vyzbrojeni spravedlností k útoku i k obraně,</verse>
        <verse osisID='2Cor.6.8'>procházíme slávou i pohanou, zlou i dobrou pověstí; mají nás za svůdce, a přece mluvíme pravdu;</verse>
        <verse osisID='2Cor.6.9'>jsme neznámí, a přece o nás všichni vědí; umíráme - a hle, jsme naživu; jsme týráni, a přece nejsme vydáni smrti;</verse>
        <verse osisID='2Cor.6.10'>máme proč se rmoutit, a přece se stále radujeme; jsme chudí, a přece mnohé obohacujeme; nic nemáme, a přece nám patří vše.</verse>
        <verse osisID='2Cor.6.11'>Nic jsem vám nezatajil, Korinťané, naše srdce se vám otevřelo.</verse>
        <verse osisID='2Cor.6.12'>V našem srdci nemáte nedostatek místa, ale vy sami se nám uzavíráte.</verse>
        <verse osisID='2Cor.6.13'>Na oplátku - mluvím k vám jako k svým dětem - udělejte nám i vy místo ve svém srdci!</verse>
        <verse osisID='2Cor.6.14'>Nedejte se zapřáhnout do cizího jha spolu s nevěřícími! Co má společného spravedlnost s nepravostí? A jaké spolužití světla s temnotou?</verse>
        <verse osisID='2Cor.6.15'>Jaký souzvuk Krista s Beliálem? Jaký podíl věřícího s nevěřícím?</verse>
        <verse osisID='2Cor.6.16'>Jaké spojení chrámu Božího s modlami? My jsme přece chrám Boha živého. Jak řekl Bůh: 'Budu přebývat a procházet se mezi nimi, budu jejich Bohem a oni budou mým lidem.'</verse>
        <verse osisID='2Cor.6.17'>A proto 'vyjděte z jejich středu a oddělte se', praví Hospodina 'ničeho nečistého se nedotýkejte, a já vás přijmu'</verse>
        <verse osisID='2Cor.6.18'>a 'budu vám Otcem a vy budete mými syny a dcerami, praví Hospodin zástupů'.</verse>
      </chapter>
      <chapter osisID='2Cor.7'>
        <verse osisID='2Cor.7.1'>Když máme taková zaslíbení, moji nejmilejší, očisťme se od každé poskvrny těla i ducha a přiveďme k cíli své posvěcení v bázni Boží.</verse>
        <verse osisID='2Cor.7.2'>Dejte nám místo ve svém srdci! Nikomu jsme neublížili, nikomu jsme neukřivdili, nikoho jsme neošidili.</verse>
        <verse osisID='2Cor.7.3'>Neříkám to, abych vás odsuzoval, vždyť jsem vám už dříve řekl: Máte v mém srdci takové místo, že jsme spolu spjati ve smrti i v životě.</verse>
        <verse osisID='2Cor.7.4'>Mám ve vás pevnou důvěru, jsem na vás opravdu hrdý; potěšili jste mě a naplnili nesmírnou radostí uprostřed všeho našeho soužení.</verse>
        <verse osisID='2Cor.7.5'>Když jsme totiž přišli do Makedonie, nenašli jsme ve svých těžkostech žádnou úlevu, všude jen tíseň: navenek boje, uvnitř úzkosti.</verse>
        <verse osisID='2Cor.7.6'>Ale Bůh, který těší sklíčené, potěšil i nás příchodem Titovým.</verse>
        <verse osisID='2Cor.7.7'>A nejen jeho příchodem, ale i tím, jak jste vy ho potěšili. Vypravoval nám, jak velice po nás toužíte, jak jste plni lítosti a jak horlivě stojíte při mně; to mi způsobilo velikou radost.</verse>
        <verse osisID='2Cor.7.8'>A jestliže jsem vás svým dopisem zarmoutil, už toho nelituji, i když jsem toho chvíli litoval. Vidím totiž, že vás ten dopis na čas zarmoutil,</verse>
        <verse osisID='2Cor.7.9'>ale nyní se raduji, ne že jste se zarmoutili, ale že zármutek vás vedl k pokání. Byl to zármutek podle Boží vůle, a tak jsme vám nezpůsobili žádnou škodu.</verse>
        <verse osisID='2Cor.7.10'>Zármutek podle Boží vůle působí pokání ke spáse, a toho není proč litovat, zármutek po způsobu světa však působí smrt.</verse>
        <verse osisID='2Cor.7.11'>Pohleďte, k čemu vás vedl tento zármutek podle Boží vůle: jakou ve vás vzbudil opravdovost, jakou ochotu k omluvě, jaké znepokojení, jakou bázeň, jakou touhu, jakou horlivost, jakou snahu potrestat viníka! Tím vším jste prokázali, že jste se v té věci zachovali správně.</verse>
        <verse osisID='2Cor.7.12'>A tak: Když jsem vám psal, nepsal jsem kvůli tomu, kdo se dopustil křivdy, ani kvůli tomu, komu bylo ukřivděno, nýbrž proto, aby se u vás před Bohem projevila vaše oddanost k nám.</verse>
        <verse osisID='2Cor.7.13'>To je pro nás povzbuzením. Nadto však jsme se ještě mnohem více potěšili radostí Titovou, že jste vy všichni upokojili jeho mysl.</verse>
        <verse osisID='2Cor.7.14'>Když jsem vás tedy před ním chválil, neudělali jste mi hanbu: stejně jako jsme vám ve všem mluvili pravdu, tak se také ukázalo, že naše chlouba před Titem byla oprávněná.</verse>
        <verse osisID='2Cor.7.15'>Jste jeho srdci ještě bližší, když vzpomíná na poslušnost vás všech, jak jste ho přijali s uctivou pokorou.</verse>
        <verse osisID='2Cor.7.16'>Mám radost, že se na vás mohu ve všem spolehnout.</verse>
      </chapter>
      <chapter osisID='2Cor.8'>
        <verse osisID='2Cor.8.1'>Chceme vám povědět, bratří, jakou milost dal Bůh církvím v Makedonii.</verse>
        <verse osisID='2Cor.8.2'>Tak se osvědčily v mnohém soužení, že z jejich nesmírné radosti a veliké chudoby vzešla jejich bohatá štědrost.</verse>
        <verse osisID='2Cor.8.3'>Mohu jim dosvědčit, že dobrovolně dávali podle své největší možnosti, ano i nad možnost;</verse>
        <verse osisID='2Cor.8.4'>s velkou naléhavostí nás prosili, aby se směli účastnit této pomoci pro bratry v Judsku.</verse>
        <verse osisID='2Cor.8.5'>Překonali všechno naše očekávání: dali sami sebe předně Pánu a z vůle Boží také nám.</verse>
        <verse osisID='2Cor.8.6'>A tak jsme vybídli Tita, který započal toto dílo lásky, aby je mezi vámi také dokončil.</verse>
        <verse osisID='2Cor.8.7'>Jako jste ve všem bohatí, ve víře, v slovu, v poznání, v horlivosti i v lásce, kterou máte k nám, buďte bohatí i v tomto díle milosti.</verse>
        <verse osisID='2Cor.8.8'>Neříkám to jako rozkaz, zmiňuji se však o horlivosti jiných, abych vyzkoušel opravdovost vaší lásky.</verse>
        <verse osisID='2Cor.8.9'>Znáte přece štědrost našeho Pána Ježíše Krista: byl bohatý, ale pro vás se stal chudým, abyste vy jeho chudobou zbohatli.</verse>
        <verse osisID='2Cor.8.10'>Řeknu vám, co si myslím: Sluší se, abyste nyní dokončili dílo, které jste už loni nejen začali, nýbrž také k němu dali podnět.</verse>
        <verse osisID='2Cor.8.11'>Odkud vyšla ochota k pomoci, tam ať se pomoc také uskuteční. Každý ať dá podle toho, co má;</verse>
        <verse osisID='2Cor.8.12'>vždyť je-li zde tato ochota, pak je dar před Bohem cenný podle toho, co kdo má, ne podle toho, co nemá.</verse>
        <verse osisID='2Cor.8.13'>Nejde o to, aby se jiným ulehčilo a vy byli přetíženi, nýbrž abyste na tom byli stejně:</verse>
        <verse osisID='2Cor.8.14'>váš přebytek pomůže nyní jejich nedostatku, aby zase jindy jejich přebytek přišel k dobru vám ve vašem nedostatku; tak nastane vyrovnání,</verse>
        <verse osisID='2Cor.8.15'>jak je psáno: 'Kdo měl mnoho, tomu nic nepřebylo, a kdo málo, neměl nedostatek.'</verse>
        <verse osisID='2Cor.8.16'>Buď Bohu dík, že dal Titovi do srdce stejně horlivý zájem o vás!</verse>
        <verse osisID='2Cor.8.17'>Nejenže vyhověl mé výzvě, nýbrž ve své horlivosti sám od sebe se rozhodl k vám jít.</verse>
        <verse osisID='2Cor.8.18'>Spolu s ním posílám bratra, který si službou evangeliu získal uznání ve všech církvích.</verse>
        <verse osisID='2Cor.8.19'>A nejen to: byl také církvemi zvolen, aby nás doprovázel s výtěžkem této sbírky, jež se naší službou uskutečňuje k slávě Páně a jako projev naší ochoty.</verse>
        <verse osisID='2Cor.8.20'>Chceme totiž zabránit tomu, aby nás při službě tomuto štědrému daru někdo nepodezíral.</verse>
        <verse osisID='2Cor.8.21'>Myslíme na to, abychom byli bez výtky nejen před Bohem, nýbrž i před lidmi.</verse>
        <verse osisID='2Cor.8.22'>S těmi dvěma posíláme dalšího bratra, o jehož horlivosti v každém směru jsme se mnohokrát přesvědčili; a nyní je obzvláště horlivý, protože vám velmi důvěřuje.</verse>
        <verse osisID='2Cor.8.23'>Pokud jde o Tita, je to můj společník a spolupracovník v díle pro vás. Pokud jde o oba další bratry, jsou to vyslanci církví a sláva Kristova.</verse>
        <verse osisID='2Cor.8.24'>Ukažte jim svou lásku a dokažte jim, že jsme na vás před ostatními církvemi právem hrdi.</verse>
      </chapter>
      <chapter osisID='2Cor.9'>
        <verse osisID='2Cor.9.1'>O pomoci bratřím je vlastně zbytečné vám psát.</verse>
        <verse osisID='2Cor.9.2'>Znám přece vaši ochotu, o níž s hrdostí makedonským bratřím říkám, že Achaia je už od loňska připravena. Vaše horlivost byla pobídkou pro mnohé z nich.</verse>
        <verse osisID='2Cor.9.3'>Posílám však tyto bratry proto, aby se moje hrdost na vás v této věci neukázala prázdnou chloubou: chtěl bych, abyste byli připraveni tak, jak jsem jim o tom vyprávěl.</verse>
        <verse osisID='2Cor.9.4'>Kdyby se mnou přišli makedonští a shledali, že nejste připraveni, bylo by to velkým zahanbením pro nás - natož pak pro vás! - protože jsme o vás mluvili s takovou jistotou.</verse>
        <verse osisID='2Cor.9.5'>Proto jsem pokládal za nutné vyzvat tyto bratry, aby k vám šli napřed a připravili váš dávno slíbený dar, tak aby byl pohotově a byla to opravdu štědrost a ne lakota.</verse>
        <verse osisID='2Cor.9.6'>Vždyť kdo skoupě rozsévá, bude také skoupě sklízet, a kdo štědře rozsévá, bude také štědře sklízet.</verse>
        <verse osisID='2Cor.9.7'>Každý ať dává podle toho, jak se ve svém srdci předem rozhodl, ne s nechutí ani z donucení; vždyť 'radostného dárce miluje Bůh'.</verse>
        <verse osisID='2Cor.9.8'>Bůh má moc zahrnout vás všemi dary své milosti, abyste vždycky měli dostatek všeho, co potřebujete, a ještě vám přebývalo pro každé dobré dílo,</verse>
        <verse osisID='2Cor.9.9'>jak je psáno: 'Rozdělil štědře, obdaroval nuzné, dobrota jeho trvá navěky.'</verse>
        <verse osisID='2Cor.9.10'>Ten, který 'dává semeno k setbě i chléb k jídlu', dá vzrůst vaší setbě a rozmnoží 'plody vaší spravedlnosti'.</verse>
        <verse osisID='2Cor.9.11'>Vším způsobem budete obohacováni, abyste mohli být velkoryse štědří; tak povzbudíme mnohé, aby vzdávali díky Bohu.</verse>
        <verse osisID='2Cor.9.12'>Neboť služba této oběti nejen doplňuje, v čem mají bratří nedostatek, nýbrž také rozhojňuje díkůvzdání Bohu:</verse>
        <verse osisID='2Cor.9.13'>Přesvědčeni touto vaší službou budou slavit Boha za to, jak jste se podřídili Kristovu evangeliu a jak štědře se projevuje vaše společenství s nimi i se všemi.</verse>
        <verse osisID='2Cor.9.14'>Budou se za vás modlit a po vás toužit pro nesmírnou milost, kterou vám Bůh dal.</verse>
        <verse osisID='2Cor.9.15'>Bohu budiž vzdán dík za jeho nevystižitelný dar!</verse>
      </chapter>
      <chapter osisID='2Cor.10'>
        <verse osisID='2Cor.10.1'>Já Pavel vás napomínám tiše a mírně po způsobu Kristově - já, který tváří v tvář jsem prý mezi vámi pokorný, ale z dálky si na vás troufám.</verse>
        <verse osisID='2Cor.10.2'>Prosím vás, nenuťte mne, až přijdu, jednat s tou troufalostí, na kterou mám podle svého přesvědčení právo, a to vůči těm, kteří nám připisují záměry jen lidské.</verse>
        <verse osisID='2Cor.10.3'>Jsme ovšem jenom lidé, ale svůj zápas nevedeme po lidsku.</verse>
        <verse osisID='2Cor.10.4'>Zbraně našeho boje nejsou světské, nýbrž mají od Boha sílu bořit hradby. Jimi boříme lidské výmysly</verse>
        <verse osisID='2Cor.10.5'>a všecko, co se v pýše pozvedá proti poznání Boha. Uvádíme do poddanství každou mysl, aby byla poslušna Krista,</verse>
        <verse osisID='2Cor.10.6'>a jsme připraveni potrestat každou neposlušnost, dokud vaše poslušnost nebude úplná.</verse>
        <verse osisID='2Cor.10.7'>Hleďte na to, co máte před očima! Je-li si někdo jist, že je Kristův, nechť si uvědomí, že jako je on Kristův, tak jsme i my!</verse>
        <verse osisID='2Cor.10.8'>I když se trochu víc pochlubím pravomocí, kterou mi Kristus dal - abych u vás stavěl, a ne bořil - nebudu zahanben.</verse>
        <verse osisID='2Cor.10.9'>Nechtěl bych však, aby se zdálo, že vás chci svými listy zastrašovat.</verse>
        <verse osisID='2Cor.10.10'>Říká se, že mé listy jsou závažné a mocné, ale osobní přítomnost slabá a řeč ubohá.</verse>
        <verse osisID='2Cor.10.11'>Kdo tak mluví, ať si uvědomí: jak se projevujeme slovy svých dopisů, když jsme daleko od vás, tak se ukážeme svými činy, až budeme u vás.</verse>
        <verse osisID='2Cor.10.12'>Neopovažujeme se zařadit mezi ty nebo srovnávat s těmi, kteří doporučují sami sebe: tím, že se měří jen podle sebe a srovnávají sami se sebou, ztrácejí soudnost.</verse>
        <verse osisID='2Cor.10.13'>Nechceme si zakládat na díle přesahujícím hranice, které nám vyměřil Bůh, totiž abychom došli až k vám.</verse>
        <verse osisID='2Cor.10.14'>Nechceme se rozpínat dál, než kam jsme sami došli - vždyť jsme ve své službě evangeliu Kristovu dospěli až k vám.</verse>
        <verse osisID='2Cor.10.15'>Nezakládáme si na tom, co udělali jiní; máme však naději, že vaše víra bude růst a tak se hranice nám stanovená rozšíří,</verse>
        <verse osisID='2Cor.10.16'>a že budu moci zvěstovat evangelium v krajích ležících za vámi a nebudu se chlubit tím, co je hotovo, kde už pracovali jiní.</verse>
        <verse osisID='2Cor.10.17'>'Kdo se chlubí, ať se chlubí v Pánu.'</verse>
        <verse osisID='2Cor.10.18'>Ne ten, kdo doporučuje sám sebe, je osvědčený, nýbrž ten, koho doporučuje Pán.</verse>
      </chapter>
      <chapter osisID='2Cor.11'>
        <verse osisID='2Cor.11.1'>Kéž byste ode mne snesli trochu nerozumu - ano, snášejte mne!</verse>
        <verse osisID='2Cor.11.2'>Vždyť vás žárlivě střežím Boží žárlivostí; zasnoubil jsem vás jedinému muži, abych vás jako čistou pannu odevzdal Kristu.</verse>
        <verse osisID='2Cor.11.3'>Obávám se však, aby to nebylo tak, jako když had ve své lstivosti oklamal Evu, aby totiž vaše mysl neztratila nevinnost a neodvrátila se od upřímné oddanosti Kristu.</verse>
        <verse osisID='2Cor.11.4'>Když někdo přijde a zvěstuje jiného Ježíše, než jsme my zvěstovali, nebo vám nabízí jiného ducha, než jste dostali, nebo jiné evangelium, než jste přijali, klidně to snášíte!</verse>
        <verse osisID='2Cor.11.5'>Mám však za to, že nejsem v ničem pozadu za těmi veleapoštoly!</verse>
        <verse osisID='2Cor.11.6'>I když mi chybí výmluvnost, poznání mi nechybí; to jsme vám pokaždé a v každém ohledu ukázali.</verse>
        <verse osisID='2Cor.11.7'>Nebo jsem se snad dopustil hříchu, když jsem sám sebe ponižoval, abyste vy byli vyvýšeni, že jsem vám totiž evangelium zvěstoval zadarmo?</verse>
        <verse osisID='2Cor.11.8'>Jiné církve jsem okrádal, když jsem od nich přijímal podporu, abych mohl sloužit vám.</verse>
        <verse osisID='2Cor.11.9'>Když jsem byl u vás a měl jsem nedostatek, nikomu jsem nebyl na obtíž, neboť čeho se mi nedostávalo, doplnili bratří, kteří přišli z Makedonie. Ve všem jsem jednal a budu jednat tak, abych pro vás nebyl břemenem.</verse>
        <verse osisID='2Cor.11.10'>Jakože je při mně pravda Kristova, tato moje chlouba nebude v achajských končinách umlčena!</verse>
        <verse osisID='2Cor.11.11'>Proč na tom trvám? Snad proto, že vás nemám v lásce? Bůh ví, že mám!</verse>
        <verse osisID='2Cor.11.12'>Ale jak to dělám, budu dělat i nadále; nechci dát příležitost těm, kdo by se rádi chlubili, že si počínají jako my.</verse>
        <verse osisID='2Cor.11.13'>Jsou to falešní apoštolové, nepoctiví dělníci, přestrojení za apoštoly Kristovy.</verse>
        <verse osisID='2Cor.11.14'>A není divu, vždyť sám satan se převléká za anděla světla;</verse>
        <verse osisID='2Cor.11.15'>není tedy nic překvapujícího na tom, že se jeho služebníci převlékají za služebníky spravedlnosti. Jejich konec bude jako jejich skutky!</verse>
        <verse osisID='2Cor.11.16'>Opakuji: ať si nikdo nemyslí, že jsem tak nerozumný! Ale i kdyby si to někdo o mně myslel: přijměte mne i jako nerozumného, dovolte mi, abych se také já něčím maličko pochlubil.</verse>
        <verse osisID='2Cor.11.17'>Co teď říkám, neříkám ve jménu Páně, nýbrž jako z nerozumu, v této roli vychloubače.</verse>
        <verse osisID='2Cor.11.18'>Když se tak mnozí chlubí vnějšími věcmi, pochlubím se i já.</verse>
        <verse osisID='2Cor.11.19'>Vy, kteří jste tak rozumní, rádi snášíte nerozumné.</verse>
        <verse osisID='2Cor.11.20'>Ochotně snášíte, když vás někdo zotročuje, když vás někdo vyjídá, když vás obírá, když vás přezírá, když vás bije do tváře.</verse>
        <verse osisID='2Cor.11.21'>Musím přiznat, že na něco takového jsem příliš slabý! Ale čeho se odváží někdo jiný - teď mluvím jako z nerozumu - toho se odvážím i já.</verse>
        <verse osisID='2Cor.11.22'>Oni jsou Hebrejci? Já také! Jsou Izraelité? Já také! Jsou potomky Abrahamovými? Já také!</verse>
        <verse osisID='2Cor.11.23'>Jsou služebníky Kristovými? Odpovím obzvlášť nerozumně: já tím víc! Namáhal jsem se usilovněji, ve vězení jsem byl vícekrát, ran jsem užil do sytosti, smrti jsem často hleděl do tváře.</verse>
        <verse osisID='2Cor.11.24'>Od Židů jsem byl pětkrát odsouzen ke čtyřiceti ranám bez jedné,</verse>
        <verse osisID='2Cor.11.25'>třikrát jsem byl trestán holí, jednou jsem byl kamenován, třikrát jsem s lodí ztroskotal, noc a den jsem jako trosečník strávil na širém moři.</verse>
        <verse osisID='2Cor.11.26'>Častokrát jsem byl na cestách - v nebezpečí na řekách, v nebezpečí od lupičů, v nebezpečí od vlastního lidu, v nebezpečí od pohanů, v nebezpečí ve městech, v nebezpečí v pustinách, v nebezpečí na moři, v nebezpečí mezi falešnými bratřími,</verse>
        <verse osisID='2Cor.11.27'>v námaze do úpadu, často v bezesných nocích, o hladu a žízni, v častých postech, v zimě a bez oděvu.</verse>
        <verse osisID='2Cor.11.28'>A nadto ještě na mne denně doléhá starost o všechny církve.</verse>
        <verse osisID='2Cor.11.29'>Je někdo sláb, abych já nebyl sláb spolu s ním? Propadá někdo pokušení, abych já se tím netrápil?</verse>
        <verse osisID='2Cor.11.30'>Mám-li se chlubit, pochlubím se svou slabostí!</verse>
        <verse osisID='2Cor.11.31'>Bůh a Otec Pána Ježíše, požehnaný na věky, ví, že nelžu.</verse>
        <verse osisID='2Cor.11.32'>Místodržitel krále Arety dal hlídat brány města Damašku, aby se mne zmocnil,</verse>
        <verse osisID='2Cor.11.33'>byl jsem však v koši spuštěn otvorem v hradbách, a tak jsem unikl jeho rukám.</verse>
      </chapter>
      <chapter osisID='2Cor.12'>
        <verse osisID='2Cor.12.1'>Musím se pochlubit, i když to není k užitku; přicházím teď k viděním a zjevením Páně.</verse>
        <verse osisID='2Cor.12.2'>Vím o člověku v Kristu, který byl před čtrnácti lety přenesen až do třetího nebe; zda to bylo v těle či mimo tělo, nevím - Bůh to ví.</verse>
        <verse osisID='2Cor.12.3'>A vím o tomto člověku, že byl přenesen do ráje - zda v těle či mimo tělo, nevím, Bůh to ví -</verse>
        <verse osisID='2Cor.12.4'>a uslyšel nevypravitelná slova, jež není člověku dovoleno vyslovit.</verse>
        <verse osisID='2Cor.12.5'>Tím se budu chlubit, sám sebou se chlubit nebudu, leda svými slabostmi.</verse>
        <verse osisID='2Cor.12.6'>I kdybych se chtěl chlubit, nebyl bych pošetilý, vždyť bych mluvil pravdu. Nechám toho však, aby si někdo o mně nemyslil víc, než co na mně vidí nebo ode mne slyší.</verse>
        <verse osisID='2Cor.12.7'>A abych se nepovyšoval pro výjimečnost zjevení, jichž se mi dostalo, byl mi dán do těla osten, posel satanův, který mne sráží, abych se nepovyšoval.</verse>
        <verse osisID='2Cor.12.8'>Kvůli tomu jsem třikrát volal k Pánu, aby mne toho zbavil,</verse>
        <verse osisID='2Cor.12.9'>ale on mi řekl: "Stačí, když máš mou milost; vždyť v slabosti se projeví má síla." A tak se budu raději chlubit slabostmi, aby na mně spočinula moc Kristova.</verse>
        <verse osisID='2Cor.12.10'>Proto rád přijímám slabost, urážky, útrapy, pronásledování a úzkosti pro Krista. Vždyť právě když jsem sláb, jsem silný.</verse>
        <verse osisID='2Cor.12.11'>Propadl jsem nerozumu - ale k tomu jste mě donutili vy! Vždyť já bych měl být doporučován od vás! Nejsem přece v ničem pozadu za těmi veleapoštoly, i když nic nejsem.</verse>
        <verse osisID='2Cor.12.12'>Znaky mého apoštolství se mezi vámi projevily s přesvědčivou vytrvalostí, v znameních, divech a mocných činech.</verse>
        <verse osisID='2Cor.12.13'>V čem jste byli zkráceni ve srovnání s ostatními církvemi? Snad v tom, že jsem se vám nestal břemenem? Promiňte mi tuto křivdu!</verse>
        <verse osisID='2Cor.12.14'>Jsem teď potřetí připraven jít k vám - a zase vám nebudu břemenem! Nestojím o váš majetek, nýbrž o vás. Děti přece nestřádají pro rodiče, nýbrž rodiče pro děti.</verse>
        <verse osisID='2Cor.12.15'>Já velmi rád vynaložím všecko, ano vydám i sám sebe pro vaše duše. Když vás tak velice miluji, mám snad za to být méně milován?</verse>
        <verse osisID='2Cor.12.16'>Na obtíž jsem vám tedy nebyl; ale co když jsem chytrák, který vás obelstil?</verse>
        <verse osisID='2Cor.12.17'>Poslal jsem k vám snad někoho, skrze něhož jsem vás obral?</verse>
        <verse osisID='2Cor.12.18'>Vybídl jsem Tita, aby vás navštívil, a spolu s ním jsem poslal ještě jednoho bratra. Obral vás snad Titus? Nejednali jsme v témž duchu a nešli ve stejných šlépějích?</verse>
        <verse osisID='2Cor.12.19'>Už dávno si možná myslíte, že se chceme před vámi hájit. Nikoli, mluvíme v Kristu před tváří Boží, a to všecko, milí bratří, k vašemu růstu.</verse>
        <verse osisID='2Cor.12.20'>Obávám se totiž, abych vás při svém příchodu neshledal, jakými bych vás mít nechtěl, a abych také já nebyl shledán, jakým vy mne mít nechcete - aby nepovstaly sváry, řevnivost, vášně, neurvalost, pomluvy, donašečství, nadutost, zmatky.</verse>
        <verse osisID='2Cor.12.21'>Bojím se, až zase přijdu, aby mne Bůh před vámi nepokořil a abych se nemusel trápit nad mnohými z těch, kteří předtím žili v hříchu a dosud se v pokání neodvrátili od své nečistoty, necudnosti a bezuzdnosti.</verse>
      </chapter>
      <chapter osisID='2Cor.13'>
        <verse osisID='2Cor.13.1'>Nyní se k vám chystám už potřetí - 'ústy dvou nebo tří svědků bude potvrzena každá výpověď'.</verse>
        <verse osisID='2Cor.13.2'>Řekl jsem to už, když jsem byl u vás podruhé, a nyní to v dopise opakuji těm nekajícím hříšníkům i všem ostatním: až znovu přijdu, nebudu nikoho šetřit -</verse>
        <verse osisID='2Cor.13.3'>žádáte-li důkaz toho, že skrze mne mluví Kristus, ten, který vůči vám není slabý, nýbrž je mezi vámi mocný.</verse>
        <verse osisID='2Cor.13.4'>Zemřel sice na kříži v slabosti, ale z Boží moci je živ. I my jsme s ním slabí, ale pro vás budeme společně s ním žít z moci Boží.</verse>
        <verse osisID='2Cor.13.5'>Sami sebe se ptejte, zda vskutku žijete z víry, sami sebe zkoumejte. Což nechápete, že Ježíš Kristus je mezi vámi? Ledaže jste před ním neobstáli!</verse>
        <verse osisID='2Cor.13.6'>Doufám, že poznáte, že my jsme obstáli.</verse>
        <verse osisID='2Cor.13.7'>Modlíme se k Bohu, abyste neudělali nic zlého - nejde nám o to, aby se ukázalo, jak my jsme obstáli, ale abyste vy činili to, co je správné, i kdybychom my neobstáli.</verse>
        <verse osisID='2Cor.13.8'>Vždyť nic nezmůžeme proti pravdě, nýbrž jen ve jménu pravdy.</verse>
        <verse osisID='2Cor.13.9'>Radujeme se, kdykoli vy jste silní, i když my jsme slabí. Za to se také modlíme - za vaši nápravu.</verse>
        <verse osisID='2Cor.13.10'>Píšu vám to proto, abych, až přijdu, nemusel být přísný na základě pravomoci, kterou mi přece Pán dal k budování, nikoli k boření.</verse>
        <verse osisID='2Cor.13.11'>Nakonec, bratří: žijte v radosti, napravujte své nedostatky, povzbuzujte se, buďte jednomyslní, pokojní, a Bůh lásky a pokoje bude s vámi. Pozdravte jedni druhé svatým políbením.</verse>
        <verse osisID='2Cor.13.12'>Pozdravují vás všichni bratří.</verse>
        <verse osisID='2Cor.13.13'>Milost našeho Pána Ježíše Krista a láska Boží a přítomnost Ducha svatého se všemi vámi.</verse>
      </chapter>
    </div></osisText>
</osis>