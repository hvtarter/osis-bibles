<?xml version='1.0' encoding='UTF-8'?>
<osis xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns:xsi='http://www.w3.org/2001/XMLSchema-instance' xmlns='http://www.bibletechnologies.net/2003/OSIS/namespace'>
  <osisText osisRefWork='Bible' osisIDWork='alep' xml:lang='he'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='alep'>
        <title>Aleppo Codex</title>
        <contributor/>
        <creator>Theologische Initiative Freiburg</creator>
        <creator role='encoder'>ZefToOsis 1.0.0</creator>
        <subject>holy bible</subject>
        <date>2009-01-22</date>
        <description>The Aleppo Codex without Vowel Points or Punctuation Based on the electronic edition at http://www.mechon-mamre.org</description>
        <publisher>Your Organisation</publisher>
        <type type='OSIS'>Bible</type>
        <identifier type='OSIS'>alep</identifier>
        <source>Sword-Project</source>
        <language type='IETF'>he</language>
        <relation/>
        <coverage>provide the bible to the world</coverage>
        <rights>Public Domain</rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='Ruth'>
      <chapter osisID='Ruth.1'>
        <title> מח  ואיש ישראל שבו אל בני בנימן ויכום לפי חרב מעיר מתם עד בהמה עד כל הנמצא גם כל הערים הנמצאות שלחו באש  {פ} </title>
        <verse osisID='Ruth.1.1'> א  ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב--הוא ואשתו ושני בניו </verse>
        <verse osisID='Ruth.1.2'> ב  ושם האיש אלימלך ושם אשתו נעמי ושם שני בניו מחלון וכליון אפרתים--מבית לחם יהודה ויבאו שדי מואב ויהיו שם </verse>
        <verse osisID='Ruth.1.3'> ג  וימת אלימלך איש נעמי ותשאר היא ושני בניה </verse>
        <verse osisID='Ruth.1.4'> ד  וישאו להם נשים מאביות--שם האחת ערפה ושם השנית רות וישבו שם כעשר שנים </verse>
        <verse osisID='Ruth.1.5'> ה  וימתו גם שניהם מחלון וכליון ותשאר האשה משני ילדיה ומאישה </verse>
        <verse osisID='Ruth.1.6'> ו  ותקם היא וכלתיה ותשב משדי מואב  כי שמעה בשדה מואב--כי פקד יהוה את עמו לתת להם לחם </verse>
        <verse osisID='Ruth.1.7'> ז  ותצא מן המקום אשר היתה שמה ושתי כלותיה עמה ותלכנה בדרך לשוב אל ארץ יהודה </verse>
        <verse osisID='Ruth.1.8'> ח  ותאמר נעמי לשתי כלתיה לכנה שבנה אשה לבית אמה יעשה (יעש) יהוה עמכם חסד כאשר עשיתם עם המתים ועמדי </verse>
        <verse osisID='Ruth.1.9'> ט  יתן יהוה לכם ומצאן מנוחה אשה בית אישה ותשק להן ותשאנה קולן ותבכינה </verse>
        <verse osisID='Ruth.1.10'> י  ותאמרנה לה  כי אתך נשוב לעמך </verse>
        <verse osisID='Ruth.1.11'> יא  ותאמר נעמי שבנה בנתי למה תלכנה עמי  העוד לי בנים במעי והיו לכם לאנשים </verse>
        <verse osisID='Ruth.1.12'> יב  שבנה בנתי לכן כי זקנתי מהיות לאיש  כי אמרתי יש לי תקוה--גם הייתי הלילה לאיש וגם ילדתי בנים </verse>
        <verse osisID='Ruth.1.13'> יג  הלהן תשברנה עד אשר יגדלו הלהן תעגנה לבלתי היות לאיש אל בנתי כי מר לי מאד מכם--כי יצאה בי יד יהוה </verse>
        <verse osisID='Ruth.1.14'> יד  ותשנה קולן ותבכינה עוד ותשק ערפה לחמותה ורות דבקה בה </verse>
        <verse osisID='Ruth.1.15'> טו  ותאמר הנה שבה יבמתך אל עמה ואל אלהיה שובי אחרי יבמתך </verse>
        <verse osisID='Ruth.1.16'> טז  ותאמר רות אל תפגעי בי לעזבך לשוב מאחריך  כי אל אשר תלכי אלך ובאשר תליני אלין--עמך עמי ואלהיך אלהי </verse>
        <verse osisID='Ruth.1.17'> יז  באשר תמותי אמות ושם אקבר כה יעשה יהוה לי וכה יוסיף--כי המות יפריד ביני ובינך </verse>
        <verse osisID='Ruth.1.18'> יח  ותרא כי מתאמצת היא ללכת אתה ותחדל לדבר אליה </verse>
        <verse osisID='Ruth.1.19'> יט  ותלכנה שתיהם עד בואנה בית לחם ויהי כבואנה בית לחם ותהם כל העיר עליהן ותאמרנה הזאת נעמי </verse>
        <verse osisID='Ruth.1.20'> כ  ותאמר אליהן אל תקראנה לי נעמי  קראן לי מרא כי המר שדי לי מאד </verse>
        <verse osisID='Ruth.1.21'> כא  אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי </verse>
        <verse osisID='Ruth.1.22'> כב  ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים </verse>
      </chapter>
      <chapter osisID='Ruth.2'>
        <verse osisID='Ruth.2.1'> א  ולנעמי מידע (מודע) לאישה איש גבור חיל--ממשפחת אלימלך  ושמו בעז </verse>
        <verse osisID='Ruth.2.2'> ב  ותאמר רות המואביה אל נעמי אלכה נא השדה ואלקטה בשבלים--אחר אשר אמצא חן בעיניו ותאמר לה לכי בתי </verse>
        <verse osisID='Ruth.2.3'> ג  ותלך ותבוא ותלקט בשדה אחרי הקצרים ויקר מקרה--חלקת השדה לבעז אשר ממשפחת אלימלך </verse>
        <verse osisID='Ruth.2.4'> ד  והנה בעז בא מבית לחם ויאמר לקוצרים יהוה עמכם ויאמרו לו יברכך יהוה </verse>
        <verse osisID='Ruth.2.5'> ה  ויאמר בעז לנערו הנצב על הקוצרים  למי הנערה הזאת </verse>
        <verse osisID='Ruth.2.6'> ו  ויען הנער הנצב על הקוצרים--ויאמר  נערה מואביה היא השבה עם נעמי משדי מואב </verse>
        <verse osisID='Ruth.2.7'> ז  ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה--זה שבתה הבית מעט </verse>
        <verse osisID='Ruth.2.8'> ח  ויאמר בעז אל רות הלוא שמעת בתי אל תלכי ללקט בשדה אחר וגם לא תעבורי מזה וכה תדבקין עם נערתי </verse>
        <verse osisID='Ruth.2.9'> ט  עיניך בשדה אשר יקצרון והלכת אחריהן--הלוא צויתי את הנערים לבלתי נגעך וצמת והלכת אל הכלים ושתית מאשר ישאבון הנערים </verse>
        <verse osisID='Ruth.2.10'> י  ותפל על פניה ותשתחו ארצה ותאמר אליו מדוע מצאתי חן בעיניך להכירני--ואנכי נכריה </verse>
        <verse osisID='Ruth.2.11'> יא  ויען בעז ויאמר לה--הגד הגד לי כל אשר עשית את חמותך אחרי מות אישך ותעזבי אביך ואמך וארץ מולדתך ותלכי אל עם אשר לא ידעת תמול שלשום </verse>
        <verse osisID='Ruth.2.12'> יב  ישלם יהוה פעלך ותהי משכרתך שלמה מעם יהוה אלהי ישראל אשר באת לחסות תחת כנפיו </verse>
        <verse osisID='Ruth.2.13'> יג  ותאמר אמצא חן בעיניך אדני כי נחמתני וכי דברת על לב שפחתך ואנכי לא אהיה כאחת שפחתיך </verse>
        <verse osisID='Ruth.2.14'> יד  ויאמר לה בעז לעת האכל גשי הלם ואכלת מן הלחם וטבלת פתך בחמץ ותשב מצד הקצרים ויצבט לה קלי ותאכל ותשבע ותתר </verse>
        <verse osisID='Ruth.2.15'> טו  ותקם ללקט ויצו בעז את נעריו לאמר גם בין העמרים תלקט--ולא תכלימוה </verse>
        <verse osisID='Ruth.2.16'> טז  וגם של תשלו לה מן הצבתים ועזבתם ולקטה ולא תגערו בה </verse>
        <verse osisID='Ruth.2.17'> יז  ותלקט בשדה עד הערב ותחבט את אשר לקטה ויהי כאיפה שערים </verse>
        <verse osisID='Ruth.2.18'> יח  ותשא ותבוא העיר ותרא חמותה את אשר לקטה ותוצא ותתן לה את אשר הותרה משבעה </verse>
        <verse osisID='Ruth.2.19'> יט  ותאמר לה חמותה איפה לקטת היום ואנה עשית--יהי מכירך ברוך ותגד לחמותה את אשר עשתה עמו ותאמר שם האיש אשר עשיתי עמו היום בעז </verse>
        <verse osisID='Ruth.2.20'> כ  ותאמר נעמי לכלתה ברוך הוא ליהוה אשר לא עזב חסדו את החיים ואת המתים ותאמר לה נעמי קרוב לנו האיש--מגאלנו הוא </verse>
        <verse osisID='Ruth.2.21'> כא  ותאמר רות המואביה  גם כי אמר אלי עם הנערים אשר לי תדבקין עד אם כלו את כל הקציר אשר לי </verse>
        <verse osisID='Ruth.2.22'> כב  ותאמר נעמי אל רות כלתה  טוב בתי כי תצאי עם נערותיו ולא יפגעו בך בשדה אחר </verse>
        <verse osisID='Ruth.2.23'> כג  ותדבק בנערות בעז ללקט--עד כלות קציר השערים וקציר החטים ותשב את חמותה </verse>
      </chapter>
      <chapter osisID='Ruth.3'>
        <verse osisID='Ruth.3.1'> א  ותאמר לה נעמי חמותה  בתי הלא אבקש לך מנוח אשר ייטב לך </verse>
        <verse osisID='Ruth.3.2'> ב  ועתה הלא בעז מדעתנו אשר היית את נערותיו הנה הוא זרה את גרן השערים--הלילה </verse>
        <verse osisID='Ruth.3.3'> ג  ורחצת וסכת ושמת שמלתך (שמלתיך) עליך--וירדתי (וירדת) הגרן אל תודעי לאיש עד כלתו לאכל ולשתות </verse>
        <verse osisID='Ruth.3.4'> ד  ויהי בשכבו וידעת את המקום אשר ישכב שם ובאת וגלית מרגלתיו ושכבתי (ושכבת) והוא יגיד לך את אשר תעשין </verse>
        <verse osisID='Ruth.3.5'> ה  ותאמר אליה  כל אשר תאמרי     (אלי) אעשה </verse>
        <verse osisID='Ruth.3.6'> ו  ותרד הגרן ותעש ככל אשר צותה חמותה </verse>
        <verse osisID='Ruth.3.7'> ז  ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב </verse>
        <verse osisID='Ruth.3.8'> ח  ויהי בחצי הלילה ויחרד האיש וילפת והנה אשה שכבת מרגלתיו </verse>
        <verse osisID='Ruth.3.9'> ט  ויאמר מי את ותאמר אנכי רות אמתך ופרשת כנפך על אמתך כי גאל אתה </verse>
        <verse osisID='Ruth.3.10'> י  ויאמר ברוכה את ליהוה בתי--היטבת חסדך האחרון מן הראשון  לבלתי לכת אחרי הבחורים--אם דל ואם עשיר </verse>
        <verse osisID='Ruth.3.11'> יא  ועתה בתי אל תיראי כל אשר תאמרי אעשה לך  כי יודע כל שער עמי כי אשת חיל את </verse>
        <verse osisID='Ruth.3.12'> יב  ועתה כי אמנם כי אם (  ) גאל אנכי וגם יש גאל קרוב ממני </verse>
        <verse osisID='Ruth.3.13'> יג  לי big נ /big י הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה שכבי עד הבקר </verse>
        <verse osisID='Ruth.3.14'> יד  ותשכב מרגלותו עד הבקר ותקם בטרום (בטרם) יכיר איש את רעהו ויאמר אל יודע כי באה האשה הגרן </verse>
        <verse osisID='Ruth.3.15'> טו  ויאמר הבי המטפחת אשר עליך ואחזי בה--ותאחז בה וימד שש שערים וישת עליה ויבא העיר </verse>
        <verse osisID='Ruth.3.16'> טז  ותבוא אל חמותה ותאמר מי את בתי ותגד לה--את כל אשר עשה לה האיש </verse>
        <verse osisID='Ruth.3.17'> יז  ותאמר שש השערים האלה נתן לי  כי אמר     (אלי) אל תבואי ריקם אל חמותך </verse>
        <verse osisID='Ruth.3.18'> יח  ותאמר שבי בתי עד אשר תדעין איך יפל דבר  כי לא ישקט האיש כי אם כלה הדבר היום </verse>
      </chapter>
      <chapter osisID='Ruth.4'>
        <verse osisID='Ruth.4.1'> א  ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני ויסר וישב </verse>
        <verse osisID='Ruth.4.2'> ב  ויקח עשרה אנשים מזקני העיר--ויאמר שבו פה וישבו </verse>
        <verse osisID='Ruth.4.3'> ג  ויאמר לגאל חלקת השדה אשר לאחינו לאלימלך  מכרה נעמי השבה משדה מואב </verse>
        <verse osisID='Ruth.4.4'> ד  ואני אמרתי אגלה אזנך לאמר קנה נגד הישבים ונגד זקני עמי--אם תגאל גאל ואם לא יגאל הגידה לי ואדע (ואדעה) כי אין זולתך לגאול ואנכי אחריך ויאמר אנכי אגאל </verse>
        <verse osisID='Ruth.4.5'> ה  ויאמר בעז ביום קנותך השדה מיד נעמי ומאת רות המואביה אשת המת קניתי (קנית)--להקים שם המת על נחלתו </verse>
        <verse osisID='Ruth.4.6'> ו  ויאמר הגאל לא אוכל לגאול (לגאל) לי--פן אשחית את נחלתי גאל לך אתה את גאלתי כי לא אוכל לגאל </verse>
        <verse osisID='Ruth.4.7'> ז  וזאת לפנים בישראל על הגאלה ועל התמורה לקים כל דבר שלף איש נעלו ונתן לרעהו וזאת התעודה בישראל </verse>
        <verse osisID='Ruth.4.8'> ח  ויאמר הגאל לבעז קנה לך וישלף נעלו </verse>
        <verse osisID='Ruth.4.9'> ט  ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון--מיד נעמי </verse>
        <verse osisID='Ruth.4.10'> י  וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו  עדים אתם היום </verse>
        <verse osisID='Ruth.4.11'> יא  ויאמרו כל העם אשר בשער והזקנים--עדים יתן יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם </verse>
        <verse osisID='Ruth.4.12'> יב  ויהי ביתך כבית פרץ אשר ילדה תמר ליהודה--מן הזרע אשר יתן יהוה לך מן הנערה הזאת </verse>
        <verse osisID='Ruth.4.13'> יג  ויקח בעז את רות ותהי לו לאשה ויבא אליה ויתן יהוה לה הריון ותלד בן </verse>
        <verse osisID='Ruth.4.14'> יד  ותאמרנה הנשים אל נעמי ברוך יהוה אשר לא השבית לך גאל היום ויקרא שמו בישראל </verse>
        <verse osisID='Ruth.4.15'> טו  והיה לך למשיב נפש ולכלכל את שיבתך  כי כלתך אשר אהבתך ילדתו אשר היא טובה לך משבעה בנים </verse>
        <verse osisID='Ruth.4.16'> טז  ותקח נעמי את הילד ותשתהו בחיקה ותהי לו לאמנת </verse>
        <verse osisID='Ruth.4.17'> יז  ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד  {פ} </verse>
        <verse osisID='Ruth.4.18'> יח  ואלה תולדות פרץ פרץ הוליד את חצרון </verse>
        <verse osisID='Ruth.4.19'> יט  וחצרון הוליד את רם ורם הוליד את עמינדב </verse>
        <verse osisID='Ruth.4.20'> כ  ועמינדב הוליד את נחשון ונחשון הוליד את שלמה </verse>
        <verse osisID='Ruth.4.21'> כא  ושלמון הוליד את בעז ובעז הוליד את עובד </verse>
        <verse osisID='Ruth.4.22'> כב  ועבד הוליד את ישי וישי הוליד את דוד  {ש} </verse>
      </chapter>
    </div></osisText>
</osis>