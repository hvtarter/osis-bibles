<?xml version='1.0' encoding='UTF-8'?>
<osis xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns:xsi='http://www.w3.org/2001/XMLSchema-instance' xmlns='http://www.bibletechnologies.net/2003/OSIS/namespace'>
  <osisText osisRefWork='Bible' osisIDWork='alep' xml:lang='he'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='alep'>
        <title>Aleppo Codex</title>
        <contributor/>
        <creator>Theologische Initiative Freiburg</creator>
        <creator role='encoder'>ZefToOsis 1.0.0</creator>
        <subject>holy bible</subject>
        <date>2009-01-22</date>
        <description>The Aleppo Codex without Vowel Points or Punctuation Based on the electronic edition at http://www.mechon-mamre.org</description>
        <publisher>Your Organisation</publisher>
        <type type='OSIS'>Bible</type>
        <identifier type='OSIS'>alep</identifier>
        <source>Sword-Project</source>
        <language type='IETF'>he</language>
        <relation/>
        <coverage>provide the bible to the world</coverage>
        <rights>Public Domain</rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='Amos'>
      <chapter osisID='Amos.1'>
        <verse osisID='Amos.1.1'> א  דברי עמוס אשר היה בנקדים מתקוע  אשר חזה על ישראל בימי עזיה מלך יהודה ובימי ירבעם בן יואש מלך ישראל--שנתים לפני הרעש </verse>
        <verse osisID='Amos.1.2'> ב  ויאמר--יהוה מציון ישאג ומירושלם יתן קולו ואבלו נאות הרעים ויבש ראש הכרמל  {פ} </verse>
        <verse osisID='Amos.1.3'> ג  כה אמר יהוה על שלשה פשעי דמשק ועל ארבעה לא אשיבנו  על דושם בחרצות הברזל את הגלעד </verse>
        <verse osisID='Amos.1.4'> ד  ושלחתי אש בבית חזאל ואכלה ארמנות בן הדד </verse>
        <verse osisID='Amos.1.5'> ה  ושברתי בריח דמשק והכרתי יושב מבקעת און ותומך שבט מבית עדן וגלו עם ארם קירה אמר יהוה  {פ} </verse>
        <verse osisID='Amos.1.6'> ו  כה אמר יהוה על שלשה פשעי עזה ועל ארבעה לא אשיבנו  על הגלותם גלות שלמה להסגיר לאדום </verse>
        <verse osisID='Amos.1.7'> ז  ושלחתי אש בחומת עזה ואכלה ארמנתיה </verse>
        <verse osisID='Amos.1.8'> ח  והכרתי יושב מאשדוד ותומך שבט מאשקלון והשיבותי ידי על עקרון ואבדו שארית פלשתים--אמר אדני יהוה  {פ} </verse>
        <verse osisID='Amos.1.9'> ט  כה אמר יהוה על שלשה פשעי צר ועל ארבעה לא אשיבנו  על הסגירם גלות שלמה לאדום ולא זכרו ברית אחים </verse>
        <verse osisID='Amos.1.10'> י  ושלחתי אש בחומת צר ואכלה ארמנותיה  {פ} </verse>
        <verse osisID='Amos.1.11'> יא  כה אמר יהוה על שלשה פשעי אדום ועל ארבעה לא אשיבנו  על רדפו בחרב אחיו ושחת רחמיו ויטרף לעד אפו ועברתו שמרה נצח </verse>
        <verse osisID='Amos.1.12'> יב  ושלחתי אש בתימן ואכלה ארמנות בצרה  {פ} </verse>
        <verse osisID='Amos.1.13'> יג  כה אמר יהוה על שלשה פשעי בני עמון ועל ארבעה לא אשיבנו  על בקעם הרות הגלעד למען הרחיב את גבולם </verse>
        <verse osisID='Amos.1.14'> יד  והצתי אש בחומת רבה ואכלה ארמנותיה בתרועה ביום מלחמה בסער ביום סופה </verse>
        <verse osisID='Amos.1.15'> טו  והלך מלכם בגולה הוא ושריו יחדו אמר יהוה  {פ} </verse>
      </chapter>
      <chapter osisID='Amos.2'>
        <verse osisID='Amos.2.1'> א  כה אמר יהוה על שלשה פשעי מואב ועל ארבעה לא אשיבנו  על שרפו עצמות מלך אדום לשיד </verse>
        <verse osisID='Amos.2.2'> ב  ושלחתי אש במואב ואכלה ארמנות הקריות ומת בשאון מואב בתרועה בקול שופר </verse>
        <verse osisID='Amos.2.3'> ג  והכרתי שופט מקרבה וכל שריה אהרוג עמו אמר יהוה  {פ} </verse>
        <verse osisID='Amos.2.4'> ד  כה אמר יהוה על שלשה פשעי יהודה ועל ארבעה לא אשיבנו  על מאסם את תורת יהוה וחקיו לא שמרו ויתעום כזביהם אשר הלכו אבותם אחריהם </verse>
        <verse osisID='Amos.2.5'> ה  ושלחתי אש ביהודה ואכלה ארמנות ירושלם  {פ} </verse>
        <verse osisID='Amos.2.6'> ו  כה אמר יהוה על שלשה פשעי ישראל ועל ארבעה לא אשיבנו  על מכרם בכסף צדיק ואביון בעבור נעלים </verse>
        <verse osisID='Amos.2.7'> ז  השאפים על עפר ארץ בראש דלים ודרך ענוים יטו ואיש ואביו ילכו אל הנערה למען חלל את שם קדשי </verse>
        <verse osisID='Amos.2.8'> ח  ועל בגדים חבלים יטו אצל כל מזבח ויין ענושים ישתו בית אלהיהם </verse>
        <verse osisID='Amos.2.9'> ט  ואנכי השמדתי את האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת </verse>
        <verse osisID='Amos.2.10'> י  ואנכי העליתי אתכם מארץ מצרים ואולך אתכם במדבר ארבעים שנה לרשת את ארץ האמרי </verse>
        <verse osisID='Amos.2.11'> יא  ואקים מבניכם לנביאים ומבחוריכם לנזרים האף אין זאת בני ישראל נאם יהוה </verse>
        <verse osisID='Amos.2.12'> יב  ותשקו את הנזרים יין ועל הנביאים צויתם לאמר לא תנבאו </verse>
        <verse osisID='Amos.2.13'> יג  הנה אנכי מעיק תחתיכם כאשר תעיק העגלה המלאה לה עמיר </verse>
        <verse osisID='Amos.2.14'> יד  ואבד מנוס מקל וחזק לא יאמץ כחו וגבור לא ימלט נפשו </verse>
        <verse osisID='Amos.2.15'> טו  ותפש הקשת לא יעמד וקל ברגליו לא ימלט ורכב הסוס לא ימלט נפשו </verse>
        <verse osisID='Amos.2.16'> טז  ואמיץ לבו בגבורים--ערום ינוס ביום ההוא נאם יהוה  {פ} </verse>
      </chapter>
      <chapter osisID='Amos.3'>
        <verse osisID='Amos.3.1'> א  שמעו את הדבר הזה אשר דבר יהוה עליכם--בני ישראל  על כל המשפחה אשר העליתי מארץ מצרים לאמר </verse>
        <verse osisID='Amos.3.2'> ב  רק אתכם ידעתי מכל משפחות האדמה על כן אפקד עליכם את כל עונתיכם </verse>
        <verse osisID='Amos.3.3'> ג  הילכו שנים יחדו בלתי אם נועדו </verse>
        <verse osisID='Amos.3.4'> ד  הישאג אריה ביער וטרף אין לו היתן כפיר קולו ממענתו בלתי אם לכד </verse>
        <verse osisID='Amos.3.5'> ה  התפל צפור על פח הארץ ומוקש אין לה היעלה פח מן האדמה ולכוד לא ילכוד </verse>
        <verse osisID='Amos.3.6'> ו  אם יתקע שופר בעיר ועם לא יחרדו אם תהיה רעה בעיר ויהוה לא עשה </verse>
        <verse osisID='Amos.3.7'> ז  כי לא יעשה אדני יהוה דבר כי אם גלה סודו אל עבדיו הנביאים </verse>
        <verse osisID='Amos.3.8'> ח  אריה שאג מי לא יירא אדני יהוה דבר מי לא ינבא </verse>
        <verse osisID='Amos.3.9'> ט  השמיעו על ארמנות באשדוד ועל ארמנות בארץ מצרים ואמרו האספו על הרי שמרון וראו מהומת רבות בתוכה ועשוקים בקרבה </verse>
        <verse osisID='Amos.3.10'> י  ולא ידעו עשות נכחה נאם יהוה האוצרים חמס ושד בארמנותיהם  {פ} </verse>
        <verse osisID='Amos.3.11'> יא  לכן כה אמר אדני יהוה צר וסביב הארץ והוריד ממך עזך ונבזו ארמנותיך </verse>
        <verse osisID='Amos.3.12'> יב  כה אמר יהוה כאשר יציל הרעה מפי הארי שתי כרעים או בדל אזן--כן ינצלו בני ישראל הישבים בשמרון בפאת מטה ובדמשק ערש </verse>
        <verse osisID='Amos.3.13'> יג  שמעו והעידו בבית יעקב--נאם אדני יהוה אלהי הצבאות </verse>
        <verse osisID='Amos.3.14'> יד  כי ביום פקדי פשעי ישראל--עליו  ופקדתי על מזבחות בית אל ונגדעו קרנות המזבח ונפלו לארץ </verse>
        <verse osisID='Amos.3.15'> טו  והכיתי בית החרף על בית הקיץ ואבדו בתי השן וספו בתים רבים--נאם יהוה  {ס} </verse>
      </chapter>
      <chapter osisID='Amos.4'>
        <verse osisID='Amos.4.1'> א  שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה </verse>
        <verse osisID='Amos.4.2'> ב  נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה </verse>
        <verse osisID='Amos.4.3'> ג  ופרצים תצאנה אשה נגדה והשלכתנה ההרמונה נאם יהוה </verse>
        <verse osisID='Amos.4.4'> ד  באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם </verse>
        <verse osisID='Amos.4.5'> ה  וקטר מחמץ תודה וקראו נדבות השמיעו  כי כן אהבתם בני ישראל נאם אדני יהוה </verse>
        <verse osisID='Amos.4.6'> ו  וגם אני נתתי לכם נקיון שנים בכל עריכם וחסר לחם בכל מקומתיכם ולא שבתם עדי נאם יהוה </verse>
        <verse osisID='Amos.4.7'> ז  וגם אנכי מנעתי מכם את הגשם בעוד שלשה חדשים לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשר לא תמטיר עליה תיבש </verse>
        <verse osisID='Amos.4.8'> ח  ונעו שתים שלש ערים אל עיר אחת לשתות מים--ולא ישבעו ולא שבתם עדי נאם יהוה </verse>
        <verse osisID='Amos.4.9'> ט  הכיתי אתכם בשדפון ובירקון--הרבות גנותיכם וכרמיכם ותאניכם וזיתיכם יאכל הגזם ולא שבתם עדי נאם יהוה  {ס} </verse>
        <verse osisID='Amos.4.10'> י  שלחתי בכם דבר בדרך מצרים--הרגתי בחרב בחוריכם עם שבי סוסיכם ואעלה באש מחניכם ובאפכם ולא שבתם עדי נאם יהוה </verse>
        <verse osisID='Amos.4.11'> יא  הפכתי בכם כמהפכת אלהים את סדם ואת עמרה ותהיו כאוד מצל משרפה ולא שבתם עדי נאם יהוה </verse>
        <verse osisID='Amos.4.12'> יב  לכן כה אעשה לך ישראל  עקב כי זאת אעשה לך הכון לקראת אלהיך ישראל </verse>
        <verse osisID='Amos.4.13'> יג  כי הנה יוצר הרים וברא רוח ומגיד לאדם מה שחו עשה שחר עיפה ודרך על במתי ארץ--יהוה אלהי צבאות שמו  {פ} </verse>
      </chapter>
      <chapter osisID='Amos.5'>
        <verse osisID='Amos.5.1'> א  שמעו את הדבר הזה אשר אנכי נשא עליכם קינה--בית ישראל </verse>
        <verse osisID='Amos.5.2'> ב  נפלה לא תוסיף קום בתולת ישראל נטשה על אדמתה אין מקימה </verse>
        <verse osisID='Amos.5.3'> ג  כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל </verse>
        <verse osisID='Amos.5.4'> ד  כי כה אמר יהוה לבית ישראל  דרשוני וחיו </verse>
        <verse osisID='Amos.5.5'> ה  ואל תדרשו בית אל והגלגל לא תבאו ובאר שבע לא תעברו  כי הגלגל גלה יגלה ובית אל יהיה לאון </verse>
        <verse osisID='Amos.5.6'> ו  דרשו את יהוה וחיו  פן יצלח כאש בית יוסף ואכלה ואין מכבה לבית אל </verse>
        <verse osisID='Amos.5.7'> ז  ההפכים ללענה משפט וצדקה לארץ הניחו </verse>
        <verse osisID='Amos.5.8'> ח  עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ--יהוה שמו </verse>
        <verse osisID='Amos.5.9'> ט  המבליג שד על עז ושד על מבצר יבוא </verse>
        <verse osisID='Amos.5.10'> י  שנאו בשער מוכיח ודבר תמים יתעבו </verse>
        <verse osisID='Amos.5.11'> יא  לכן יען בושסכם על דל ומשאת בר תקחו ממנו--בתי גזית בניתם ולא תשבו בם כרמי חמד נטעתם ולא תשתו את יינם </verse>
        <verse osisID='Amos.5.12'> יב  כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו </verse>
        <verse osisID='Amos.5.13'> יג  לכן המשכיל בעת ההיא--ידם  כי עת רעה היא </verse>
        <verse osisID='Amos.5.14'> יד  דרשו טוב ואל רע למען תחיו ויהי כן יהוה אלהי צבאות אתכם--כאשר אמרתם </verse>
        <verse osisID='Amos.5.15'> טו  שנאו רע ואהבו טוב והציגו בשער משפט אולי יחנן יהוה אלהי צבאות--שארית יוסף  {ס} </verse>
        <verse osisID='Amos.5.16'> טז  לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי </verse>
        <verse osisID='Amos.5.17'> יז  ובכל כרמים מספד  כי אעבר בקרבך אמר יהוה  {פ} </verse>
        <verse osisID='Amos.5.18'> יח  הוי המתאוים את יום יהוה  למה זה לכם יום יהוה הוא חשך ולא אור </verse>
        <verse osisID='Amos.5.19'> יט  כאשר ינוס איש מפני הארי ופגעו הדב ובא הבית--וסמך ידו על הקיר ונשכו הנחש </verse>
        <verse osisID='Amos.5.20'> כ  הלא חשך יום יהוה ולא אור ואפל ולא נגה לו </verse>
        <verse osisID='Amos.5.21'> כא  שנאתי מאסתי חגיכם ולא אריח בעצרתיכם </verse>
        <verse osisID='Amos.5.22'> כב  כי אם תעלו לי עלות ומנחתיכם לא ארצה ושלם מריאיכם לא אביט </verse>
        <verse osisID='Amos.5.23'> כג  הסר מעלי המון שריך וזמרת נבליך לא אשמע </verse>
        <verse osisID='Amos.5.24'> כד  ויגל כמים משפט וצדקה כנחל איתן </verse>
        <verse osisID='Amos.5.25'> כה  הזבחים ומנחה הגשתם לי במדבר ארבעים שנה--בית ישראל </verse>
        <verse osisID='Amos.5.26'> כו  ונשאתם את סכות מלככם ואת כיון צלמיכם--כוכב אלהיכם אשר עשיתם לכם </verse>
        <verse osisID='Amos.5.27'> כז  והגליתי אתכם מהלאה לדמשק  אמר יהוה אלהי צבאות שמו  {פ} </verse>
      </chapter>
      <chapter osisID='Amos.6'>
        <verse osisID='Amos.6.1'> א  הוי השאננים בציון והבטחים בהר שמרון נקבי ראשית הגוים ובאו להם בית ישראל </verse>
        <verse osisID='Amos.6.2'> ב  עברו כלנה וראו ולכו משם חמת רבה ורדו גת פלשתים הטובים מן הממלכות האלה--אם רב גבולם מגבלכם </verse>
        <verse osisID='Amos.6.3'> ג  המנדים ליום רע ותגשון שבת חמס </verse>
        <verse osisID='Amos.6.4'> ד  השכבים על מטות שן וסרחים על ערשותם ואכלים כרים מצאן ועגלים מתוך מרבק </verse>
        <verse osisID='Amos.6.5'> ה  הפרטים על פי הנבל כדויד חשבו להם כלי שיר </verse>
        <verse osisID='Amos.6.6'> ו  השתים במזרקי יין וראשית שמנים ימשחו ולא נחלו על שבר יוסף </verse>
        <verse osisID='Amos.6.7'> ז  לכן עתה יגלו בראש גלים וסר מרזח סרוחים </verse>
        <verse osisID='Amos.6.8'> ח  נשבע אדני יהוה בנפשו נאם יהוה אלהי צבאות מתאב אנכי את גאון יעקב וארמנתיו שנאתי והסגרתי עיר ומלאה </verse>
        <verse osisID='Amos.6.9'> ט  והיה אם יותרו עשרה אנשים בבית אחד--ומתו </verse>
        <verse osisID='Amos.6.10'> י  ונשאו דודו ומסרפו להוציא עצמים מן הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה  {ס} </verse>
        <verse osisID='Amos.6.11'> יא  כי הנה יהוה מצוה והכה הבית הגדול רסיסים והבית הקטן בקעים </verse>
        <verse osisID='Amos.6.12'> יב  הירצון בסלע סוסים אם יחרוש בבקרים  כי הפכתם לראש משפט ופרי צדקה ללענה </verse>
        <verse osisID='Amos.6.13'> יג  השמחים ללא דבר  האמרים--הלוא בחזקנו לקחנו לנו קרנים </verse>
        <verse osisID='Amos.6.14'> יד  כי הנני מקים עליכם בית ישראל נאם יהוה אלהי הצבאות--גוי ולחצו אתכם מלבוא חמת עד נחל הערבה  {פ} </verse>
      </chapter>
      <chapter osisID='Amos.7'>
        <verse osisID='Amos.7.1'> א  כה הראני אדני יהוה והנה יוצר גבי בתחלת עלות הלקש והנה לקש--אחר גזי המלך </verse>
        <verse osisID='Amos.7.2'> ב  והיה אם כלה לאכול את עשב הארץ ואמר אדני יהוה סלח נא מי יקום יעקב  כי קטן הוא </verse>
        <verse osisID='Amos.7.3'> ג  נחם יהוה על זאת  לא תהיה אמר יהוה </verse>
        <verse osisID='Amos.7.4'> ד  כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק </verse>
        <verse osisID='Amos.7.5'> ה  ואמר אדני יהוה חדל נא--מי יקום יעקב  כי קטן הוא </verse>
        <verse osisID='Amos.7.6'> ו  נחם יהוה על זאת גם היא לא תהיה אמר אדני יהוה  {פ} </verse>
        <verse osisID='Amos.7.7'> ז  כה הראני והנה אדני נצב על חומת אנך ובידו אנך </verse>
        <verse osisID='Amos.7.8'> ח  ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל--לא אוסיף עוד עבור לו </verse>
        <verse osisID='Amos.7.9'> ט  ונשמו במות ישחק ומקדשי ישראל יחרבו וקמתי על בית ירבעם בחרב  {ס} </verse>
        <verse osisID='Amos.7.10'> י  וישלח אמציה כהן בית אל אל ירבעם מלך ישראל לאמר  קשר עליך עמוס בקרב בית ישראל--לא תוכל הארץ להכיל את כל דבריו </verse>
        <verse osisID='Amos.7.11'> יא  כי כה אמר עמוס בחרב ימות ירבעם וישראל--גלה יגלה מעל אדמתו  {ס} </verse>
        <verse osisID='Amos.7.12'> יב  ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא </verse>
        <verse osisID='Amos.7.13'> יג  ובית אל לא תוסיף עוד להנבא  כי מקדש מלך הוא ובית ממלכה הוא </verse>
        <verse osisID='Amos.7.14'> יד  ויען עמוס ויאמר אל אמציה לא נביא אנכי ולא בן נביא אנכי  כי בוקר אנכי ובולס שקמים </verse>
        <verse osisID='Amos.7.15'> טו  ויקחני יהוה מאחרי הצאן ויאמר אלי יהוה לך הנבא אל עמי ישראל </verse>
        <verse osisID='Amos.7.16'> טז  ועתה שמע דבר יהוה  אתה אמר לא תנבא על ישראל ולא תטיף על בית ישחק </verse>
        <verse osisID='Amos.7.17'> יז  לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו  {פ} </verse>
      </chapter>
      <chapter osisID='Amos.8'>
        <verse osisID='Amos.8.1'> א  כה הראני אדני יהוה והנה כלוב קיץ </verse>
        <verse osisID='Amos.8.2'> ב  ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישראל--לא אוסיף עוד עבור לו </verse>
        <verse osisID='Amos.8.3'> ג  והילילו שירות היכל ביום ההוא--נאם אדני יהוה  רב הפגר בכל מקום השליך הס  {פ} </verse>
        <verse osisID='Amos.8.4'> ד  שמעו זאת השאפים אביון ולשבית ענוי (עניי) ארץ </verse>
        <verse osisID='Amos.8.5'> ה  לאמר מתי יעבר החדש ונשבירה שבר והשבת ונפתחה בר--להקטין איפה ולהגדיל שקל ולעות מאזני מרמה </verse>
        <verse osisID='Amos.8.6'> ו  לקנות בכסף דלים ואביון בעבור נעלים ומפל בר נשביר </verse>
        <verse osisID='Amos.8.7'> ז  נשבע יהוה בגאון יעקב אם אשכח לנצח כל מעשיהם </verse>
        <verse osisID='Amos.8.8'> ח  העל זאת לא תרגז הארץ ואבל כל יושב בה ועלתה כאר כלה ונגרשה ונשקה (ונשקעה) כיאור מצרים  {פ} </verse>
        <verse osisID='Amos.8.9'> ט  והיה ביום ההוא נאם אדני יהוה והבאתי השמש בצהרים והחשכתי לארץ ביום אור </verse>
        <verse osisID='Amos.8.10'> י  והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר  {פ} </verse>
        <verse osisID='Amos.8.11'> יא  הנה ימים באים נאם אדני יהוה והשלחתי רעב בארץ  לא רעב ללחם ולא צמא למים--כי אם לשמע את דברי יהוה </verse>
        <verse osisID='Amos.8.12'> יב  ונעו מים עד ים ומצפון ועד מזרח ישוטטו לבקש את דבר יהוה ולא ימצאו </verse>
        <verse osisID='Amos.8.13'> יג  ביום ההוא תתעלפנה הבתולת היפות והבחורים--בצמא </verse>
        <verse osisID='Amos.8.14'> יד  הנשבעים באשמת שמרון ואמרו חי אלהיך דן וחי דרך באר שבע ונפלו ולא יקומו עוד  {ס} </verse>
      </chapter>
      <chapter osisID='Amos.9'>
        <verse osisID='Amos.9.1'> א  ראיתי את אדני נצב על המזבח ויאמר הך הכפתור וירעשו הספים ובצעם בראש כלם ואחריתם בחרב אהרג  לא ינוס להם נס ולא ימלט להם פליט </verse>
        <verse osisID='Amos.9.2'> ב  אם יחתרו בשאול משם ידי תקחם ואם יעלו השמים--משם אורידם </verse>
        <verse osisID='Amos.9.3'> ג  ואם יחבאו בראש הכרמל משם אחפש ולקחתים ואם יסתרו מנגד עיני בקרקע הים--משם אצוה את הנחש ונשכם </verse>
        <verse osisID='Amos.9.4'> ד  ואם ילכו בשבי לפני איביהם משם אצוה את החרב והרגתם ושמתי עיני עליהם לרעה ולא לטובה </verse>
        <verse osisID='Amos.9.5'> ה  ואדני יהוה הצבאות הנוגע בארץ ותמוג ואבלו כל יושבי בה ועלתה כיאר כלה ושקעה כיאר מצרים </verse>
        <verse osisID='Amos.9.6'> ו  הבונה בשמים מעלותו ואגדתו על ארץ יסדה הקרא למי הים וישפכם על פני הארץ--יהוה שמו </verse>
        <verse osisID='Amos.9.7'> ז  הלוא כבני כשיים אתם לי בני ישראל נאם יהוה  הלוא את ישראל העליתי מארץ מצרים ופלשתיים מכפתור וארם מקיר </verse>
        <verse osisID='Amos.9.8'> ח  הנה עיני אדני יהוה בממלכה החטאה והשמדתי אתה מעל פני האדמה  אפס כי לא השמיד אשמיד את בית יעקב--נאם יהוה </verse>
        <verse osisID='Amos.9.9'> ט  כי הנה אנכי מצוה והנעותי בכל הגוים את בית ישראל כאשר ינוע בכברה ולא יפול צרור ארץ </verse>
        <verse osisID='Amos.9.10'> י  בחרב ימותו כל חטאי עמי  האמרים לא תגיש ותקדים בעדינו--הרעה </verse>
        <verse osisID='Amos.9.11'> יא  ביום ההוא אקים את סכת דויד הנפלת וגדרתי את פרציהן והרסתיו אקים ובניתיה כימי עולם </verse>
        <verse osisID='Amos.9.12'> יב  למען יירשו את שארית אדום וכל הגוים אשר נקרא שמי עליהם  נאם יהוה עשה זאת  {פ} </verse>
        <verse osisID='Amos.9.13'> יג  הנה ימים באים נאם יהוה ונגש חורש בקצר ודרך ענבים במשך הזרע והטיפו ההרים עסיס וכל הגבעות תתמוגגנה </verse>
        <verse osisID='Amos.9.14'> יד  ושבתי את שבות עמי ישראל ובנו ערים נשמות וישבו ונטעו כרמים ושתו את יינם ועשו גנות ואכלו את פריהם </verse>
        <verse osisID='Amos.9.15'> טו  ונטעתים על אדמתם ולא ינתשו עוד מעל אדמתם אשר נתתי להם--אמר יהוה אלהיך  {ש} </verse>
      </chapter>
    </div></osisText>
</osis>