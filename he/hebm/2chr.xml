<?xml version='1.0' encoding='UTF-8'?>
<osis xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns='http://www.bibletechnologies.net/2003/OSIS/namespace' xmlns:xsi='http://www.w3.org/2001/XMLSchema-instance'>
  <osisText xml:lang='he' osisRefWork='Bible' osisIDWork='HEBm'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='HEBm'>
        <title>Modern Hebrew Bible</title>
        <contributor>Sword Project</contributor>
        <creator/>
        <creator role='encoder'>ZefToOsis 1.0.0</creator>
        <subject>holy bible</subject>
        <date>2009-01-23</date>
        <description>empty</description>
        <publisher>FREE BIBLE SOFTWARE GROUP</publisher>
        <type type='OSIS'>Bible</type>
        <identifier type='OSIS'>HEBm</identifier>
        <source>http://www.crosswire.org/sword/servlet/SwordMod.Verify?modName=HebModern&amp;pkgType=win</source>
        <language type='IETF'>he</language>
        <relation/>
        <coverage>provider the bible to the world</coverage>
        <rights>i think public domain</rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='2Chr'>
      <chapter osisID='2Chr.1'>
        <title>והנה מחלקות הכהנים והלוים לכל עבודת בית האלהים ועמך בכל מלאכה לכל נדיב בחכמה לכל עבודה והשרים וכל העם לכל דבריך׃</title>
        <verse osisID='2Chr.1.1'>ויתחזק שלמה בן דויד על מלכותו ויהוה אלהיו עמו ויגדלהו למעלה׃</verse>
        <verse osisID='2Chr.1.2'>ויאמר שלמה לכל ישראל לשרי האלפים והמאות ולשפטים ולכל נשיא לכל ישראל ראשי האבות׃</verse>
        <verse osisID='2Chr.1.3'>וילכו שלמה וכל הקהל עמו לבמה אשר בגבעון כי שם היה אהל מועד האלהים אשר עשה משה עבד יהוה במדבר׃</verse>
        <verse osisID='2Chr.1.4'>אבל ארון האלהים העלה דויד מקרית יערים בהכין לו דויד כי נטה לו אהל בירושלם׃</verse>
        <verse osisID='2Chr.1.5'>ומזבח הנחשת אשר עשה בצלאל בן אורי בן חור שם לפני משכן יהוה וידרשהו שלמה והקהל׃</verse>
        <verse osisID='2Chr.1.6'>ויעל שלמה שם על מזבח הנחשת לפני יהוה אשר לאהל מועד ויעל עליו עלות אלף׃</verse>
        <verse osisID='2Chr.1.7'>בלילה ההוא נראה אלהים לשלמה ויאמר לו שאל מה אתן לך׃</verse>
        <verse osisID='2Chr.1.8'>ויאמר שלמה לאלהים אתה עשית עם דויד אבי חסד גדול והמלכתני תחתיו׃</verse>
        <verse osisID='2Chr.1.9'>עתה יהוה אלהים יאמן דברך עם דויד אבי כי אתה המלכתני על עם רב כעפר הארץ׃</verse>
        <verse osisID='2Chr.1.10'>עתה חכמה ומדע תן לי ואצאה לפני העם הזה ואבואה כי מי ישפט את עמך הזה הגדול׃</verse>
        <verse osisID='2Chr.1.11'>ויאמר אלהים לשלמה יען אשר היתה זאת עם לבבך ולא שאלת עשר נכסים וכבוד ואת נפש שנאיך וגם ימים רבים לא שאלת ותשאל לך חכמה ומדע אשר תשפוט את עמי אשר המלכתיך עליו׃</verse>
        <verse osisID='2Chr.1.12'>החכמה והמדע נתון לך ועשר ונכסים וכבוד אתן לך אשר לא היה כן למלכים אשר לפניך ואחריך לא יהיה כן׃</verse>
        <verse osisID='2Chr.1.13'>ויבא שלמה לבמה אשר בגבעון ירושלם מלפני אהל מועד וימלך על ישראל׃</verse>
        <verse osisID='2Chr.1.14'>ויאסף שלמה רכב ופרשים ויהי לו אלף וארבע מאות רכב ושנים עשר אלף פרשים ויניחם בערי הרכב ועם המלך בירושלם׃</verse>
        <verse osisID='2Chr.1.15'>ויתן המלך את הכסף ואת הזהב בירושלם כאבנים ואת הארזים נתן כשקמים אשר בשפלה לרב׃</verse>
        <verse osisID='2Chr.1.16'>ומוצא הסוסים אשר לשלמה ממצרים ומקוא סחרי המלך מקוא יקחו במחיר׃</verse>
        <verse osisID='2Chr.1.17'>ויעלו ויוציאו ממצרים מרכבה בשש מאות כסף וסוס בחמשים ומאה וכן לכל מלכי החתים ומלכי ארם בידם יוציאו׃</verse>
      </chapter>
      <chapter osisID='2Chr.2'>
        <verse osisID='2Chr.2.1'>ויאמר שלמה לבנות בית לשם יהוה ובית למלכותו׃</verse>
        <verse osisID='2Chr.2.2'>ויספר שלמה שבעים אלף איש סבל ושמונים אלף איש חצב בהר ומנצחים עליהם שלשת אלפים ושש מאות׃</verse>
        <verse osisID='2Chr.2.3'>וישלח שלמה אל חורם מלך צר לאמר כאשר עשית עם דויד אבי ותשלח לו ארזים לבנות לו בית לשבת בו׃</verse>
        <verse osisID='2Chr.2.4'>הנה אני בונה בית לשם יהוה אלהי להקדיש לו להקטיר לפניו קטרת סמים ומערכת תמיד ועלות לבקר ולערב לשבתות ולחדשים ולמועדי יהוה אלהינו לעולם זאת על ישראל׃</verse>
        <verse osisID='2Chr.2.5'>והבית אשר אני בונה גדול כי גדול אלהינו מכל האלהים׃</verse>
        <verse osisID='2Chr.2.6'>ומי יעצר כח לבנות לו בית כי השמים ושמי השמים לא יכלכלהו ומי אני אשר אבנה לו בית כי אם להקטיר לפניו׃</verse>
        <verse osisID='2Chr.2.7'>ועתה שלח לי איש חכם לעשות בזהב ובכסף ובנחשת ובברזל ובארגון וכרמיל ותכלת וידע לפתח פתוחים עם החכמים אשר עמי ביהודה ובירושלם אשר הכין דויד אבי׃</verse>
        <verse osisID='2Chr.2.8'>ושלח לי עצי ארזים ברושים ואלגומים מהלבנון כי אני ידעתי אשר עבדיך יודעים לכרות עצי לבנון והנה עבדי עם עבדיך׃</verse>
        <verse osisID='2Chr.2.9'>ולהכין לי עצים לרב כי הבית אשר אני בונה גדול והפלא׃</verse>
        <verse osisID='2Chr.2.10'>והנה לחטבים לכרתי העצים נתתי חטים מכות לעבדיך כרים עשרים אלף ושערים כרים עשרים אלף ויין בתים עשרים אלף ושמן בתים עשרים אלף׃</verse>
        <verse osisID='2Chr.2.11'>ויאמר חורם מלך צר בכתב וישלח אל שלמה באהבת יהוה את עמו נתנך עליהם מלך׃</verse>
        <verse osisID='2Chr.2.12'>ויאמר חורם ברוך יהוה אלהי ישראל אשר עשה את השמים ואת הארץ אשר נתן לדויד המלך בן חכם יודע שכל ובינה אשר יבנה בית ליהוה ובית למלכותו׃</verse>
        <verse osisID='2Chr.2.13'>ועתה שלחתי איש חכם יודע בינה לחורם אבי׃</verse>
        <verse osisID='2Chr.2.14'>בן אשה מן בנות דן ואביו איש צרי יודע לעשות בזהב ובכסף בנחשת בברזל באבנים ובעצים בארגמן בתכלת ובבוץ ובכרמיל ולפתח כל פתוח ולחשב כל מחשבת אשר ינתן לו עם חכמיך וחכמי אדני דויד אביך׃</verse>
        <verse osisID='2Chr.2.15'>ועתה החטים והשערים השמן והיין אשר אמר אדני ישלח לעבדיו׃</verse>
        <verse osisID='2Chr.2.16'>ואנחנו נכרת עצים מן הלבנון ככל צרכך ונביאם לך רפסדות על ים יפו ואתה תעלה אתם ירושלם׃</verse>
        <verse osisID='2Chr.2.17'>ויספר שלמה כל האנשים הגירים אשר בארץ ישראל אחרי הספר אשר ספרם דויד אביו וימצאו מאה וחמשים אלף ושלשת אלפים ושש מאות׃</verse>
        <verse osisID='2Chr.2.18'>ויעש מהם שבעים אלף סבל ושמנים אלף חצב בהר ושלשת אלפים ושש מאות מנצחים להעביד את העם׃</verse>
      </chapter>
      <chapter osisID='2Chr.3'>
        <verse osisID='2Chr.3.1'>ויחל שלמה לבנות את בית יהוה בירושלם בהר המוריה אשר נראה לדויד אביהו אשר הכין במקום דויד בגרן ארנן היבוסי׃</verse>
        <verse osisID='2Chr.3.2'>ויחל לבנות בחדש השני בשני בשנת ארבע למלכותו׃</verse>
        <verse osisID='2Chr.3.3'>ואלה הוסד שלמה לבנות את בית האלהים הארך אמות במדה הראשונה אמות ששים ורחב אמות עשרים׃</verse>
        <verse osisID='2Chr.3.4'>והאולם אשר על פני הארך על פני רחב הבית אמות עשרים והגבה מאה ועשרים ויצפהו מפנימה זהב טהור׃</verse>
        <verse osisID='2Chr.3.5'>ואת הבית הגדול חפה עץ ברושים ויחפהו זהב טוב ויעל עליו תמרים ושרשרות׃</verse>
        <verse osisID='2Chr.3.6'>ויצף את הבית אבן יקרה לתפארת והזהב זהב פרוים׃</verse>
        <verse osisID='2Chr.3.7'>ויחף את הבית הקרות הספים וקירותיו ודלתותיו זהב ופתח כרובים על הקירות׃</verse>
        <verse osisID='2Chr.3.8'>ויעש את בית קדש הקדשים ארכו על פני רחב הבית אמות עשרים ורחבו אמות עשרים ויחפהו זהב טוב לככרים שש מאות׃</verse>
        <verse osisID='2Chr.3.9'>ומשקל למסמרות לשקלים חמשים זהב והעליות חפה זהב׃</verse>
        <verse osisID='2Chr.3.10'>ויעש בבית קדש הקדשים כרובים שנים מעשה צעצעים ויצפו אתם זהב׃</verse>
        <verse osisID='2Chr.3.11'>וכנפי הכרובים ארכם אמות עשרים כנף האחד לאמות חמש מגעת לקיר הבית והכנף האחרת אמות חמש מגיע לכנף הכרוב האחר׃</verse>
        <verse osisID='2Chr.3.12'>וכנף הכרוב האחד אמות חמש מגיע לקיר הבית והכנף האחרת אמות חמש דבקה לכנף הכרוב האחר׃</verse>
        <verse osisID='2Chr.3.13'>כנפי הכרובים האלה פרשים אמות עשרים והם עמדים על רגליהם ופניהם לבית׃</verse>
        <verse osisID='2Chr.3.14'>ויעש את הפרכת תכלת וארגמן וכרמיל ובוץ ויעל עליו כרובים׃</verse>
        <verse osisID='2Chr.3.15'>ויעש לפני הבית עמודים שנים אמות שלשים וחמש ארך והצפת אשר על ראשו אמות חמש׃</verse>
        <verse osisID='2Chr.3.16'>ויעש שרשרות בדביר ויתן על ראש העמדים ויעש רמונים מאה ויתן בשרשרות׃</verse>
        <verse osisID='2Chr.3.17'>ויקם את העמודים על פני ההיכל אחד מימין ואחד מהשמאול ויקרא שם הימיני יכין ושם השמאלי בעז׃</verse>
      </chapter>
      <chapter osisID='2Chr.4'>
        <verse osisID='2Chr.4.1'>ויעש מזבח נחשת עשרים אמה ארכו ועשרים אמה רחבו ועשר אמות קומתו׃</verse>
        <verse osisID='2Chr.4.2'>ויעש את הים מוצק עשר באמה משפתו אל שפתו עגול סביב וחמש באמה קומתו וקו שלשים באמה יסב אתו סביב׃</verse>
        <verse osisID='2Chr.4.3'>ודמות בקרים תחת לו סביב סביב סובבים אתו עשר באמה מקיפים את הים סביב שנים טורים הבקר יצוקים במצקתו׃</verse>
        <verse osisID='2Chr.4.4'>עומד על שנים עשר בקר שלשה פנים צפונה ושלושה פנים ימה ושלשה פנים נגבה ושלשה פנים מזרחה והים עליהם מלמעלה וכל אחריהם ביתה׃</verse>
        <verse osisID='2Chr.4.5'>ועביו טפח ושפתו כמעשה שפת כוס פרח שושנה מחזיק בתים שלשת אלפים יכיל׃</verse>
        <verse osisID='2Chr.4.6'>ויעש כיורים עשרה ויתן חמשה מימין וחמשה משמאול לרחצה בהם את מעשה העולה ידיחו בם והים לרחצה לכהנים בו׃</verse>
        <verse osisID='2Chr.4.7'>ויעש את מנרות הזהב עשר כמשפטם ויתן בהיכל חמש מימין וחמש משמאול׃</verse>
        <verse osisID='2Chr.4.8'>ויעש שלחנות עשרה וינח בהיכל חמשה מימין וחמשה משמאול ויעש מזרקי זהב מאה׃</verse>
        <verse osisID='2Chr.4.9'>ויעש חצר הכהנים והעזרה הגדולה ודלתות לעזרה ודלתותיהם צפה נחשת׃</verse>
        <verse osisID='2Chr.4.10'>ואת הים נתן מכתף הימנית קדמה ממול נגבה׃</verse>
        <verse osisID='2Chr.4.11'>ויעש חורם את הסירות ואת היעים ואת המזרקות ויכל חירם לעשות את המלאכה אשר עשה למלך שלמה בבית האלהים׃</verse>
        <verse osisID='2Chr.4.12'>עמודים שנים והגלות והכתרות על ראש העמודים שתים והשבכות שתים לכסות את שתי גלות הכתרות אשר על ראש העמודים׃</verse>
        <verse osisID='2Chr.4.13'>ואת הרמונים ארבע מאות לשתי השבכות שנים טורים רמונים לשבכה האחת לכסות את שתי גלות הכתרות אשר על פני העמודים׃</verse>
        <verse osisID='2Chr.4.14'>ואת המכנות עשה ואת הכירות עשה על המכנות׃</verse>
        <verse osisID='2Chr.4.15'>את הים אחד ואת הבקר שנים עשר תחתיו׃</verse>
        <verse osisID='2Chr.4.16'>ואת הסירות ואת היעים ואת המזלגות ואת כל כליהם עשה חורם אביו למלך שלמה לבית יהוה נחשת מרוק׃</verse>
        <verse osisID='2Chr.4.17'>בככר הירדן יצקם המלך בעבי האדמה בין סכות ובין צרדתה׃</verse>
        <verse osisID='2Chr.4.18'>ויעש שלמה כל הכלים האלה לרב מאד כי לא נחקר משקל הנחשת׃</verse>
        <verse osisID='2Chr.4.19'>ויעש שלמה את כל הכלים אשר בית האלהים ואת מזבח הזהב ואת השלחנות ועליהם לחם הפנים׃</verse>
        <verse osisID='2Chr.4.20'>ואת המנרות ונרתיהם לבערם כמשפט לפני הדביר זהב סגור׃</verse>
        <verse osisID='2Chr.4.21'>והפרח והנרות והמלקחים זהב הוא מכלות זהב׃</verse>
        <verse osisID='2Chr.4.22'>והמזמרות והמזרקות והכפות והמחתות זהב סגור ופתח הבית דלתותיו הפנימיות לקדש הקדשים ודלתי הבית להיכל זהב׃</verse>
      </chapter>
      <chapter osisID='2Chr.5'>
        <verse osisID='2Chr.5.1'>ותשלם כל המלאכה אשר עשה שלמה לבית יהוה ויבא שלמה את קדשי דויד אביו ואת הכסף ואת הזהב ואת כל הכלים נתן באצרות בית האלהים׃</verse>
        <verse osisID='2Chr.5.2'>אז יקהיל שלמה את זקני ישראל ואת כל ראשי המטות נשיאי האבות לבני ישראל אל ירושלם להעלות את ארון ברית יהוה מעיר דויד היא ציון׃</verse>
        <verse osisID='2Chr.5.3'>ויקהלו אל המלך כל איש ישראל בחג הוא החדש השבעי׃</verse>
        <verse osisID='2Chr.5.4'>ויבאו כל זקני ישראל וישאו הלוים את הארון׃</verse>
        <verse osisID='2Chr.5.5'>ויעלו את הארון ואת אהל מועד ואת כל כלי הקדש אשר באהל העלו אתם הכהנים הלוים׃</verse>
        <verse osisID='2Chr.5.6'>והמלך שלמה וכל עדת ישראל הנועדים עליו לפני הארון מזבחים צאן ובקר אשר לא יספרו ולא ימנו מרב׃</verse>
        <verse osisID='2Chr.5.7'>ויביאו הכהנים את ארון ברית יהוה אל מקומו אל דביר הבית אל קדש הקדשים אל תחת כנפי הכרובים׃</verse>
        <verse osisID='2Chr.5.8'>ויהיו הכרובים פרשים כנפים על מקום הארון ויכסו הכרובים על הארון ועל בדיו מלמעלה׃</verse>
        <verse osisID='2Chr.5.9'>ויאריכו הבדים ויראו ראשי הבדים מן הארון על פני הדביר ולא יראו החוצה ויהי שם עד היום הזה׃</verse>
        <verse osisID='2Chr.5.10'>אין בארון רק שני הלחות אשר נתן משה בחרב אשר כרת יהוה עם בני ישראל בצאתם ממצרים׃</verse>
        <verse osisID='2Chr.5.11'>ויהי בצאת הכהנים מן הקדש כי כל הכהנים הנמצאים התקדשו אין לשמור למחלקות׃</verse>
        <verse osisID='2Chr.5.12'>והלוים המשררים לכלם לאסף להימן לידתון ולבניהם ולאחיהם מלבשים בוץ במצלתים ובנבלים וכנרות עמדים מזרח למזבח ועמהם כהנים למאה ועשרים מחצררים בחצצרות׃</verse>
        <verse osisID='2Chr.5.13'>ויהי כאחד למחצצרים ולמשררים להשמיע קול אחד להלל ולהדות ליהוה וכהרים קול בחצצרות ובמצלתים ובכלי השיר ובהלל ליהוה כי טוב כי לעולם חסדו והבית מלא ענן בית יהוה׃</verse>
        <verse osisID='2Chr.5.14'>ולא יכלו הכהנים לעמוד לשרת מפני הענן כי מלא כבוד יהוה את בית האלהים׃</verse>
      </chapter>
      <chapter osisID='2Chr.6'>
        <verse osisID='2Chr.6.1'>אז אמר שלמה יהוה אמר לשכון בערפל׃</verse>
        <verse osisID='2Chr.6.2'>ואני בניתי בית זבל לך ומכון לשבתך עולמים׃</verse>
        <verse osisID='2Chr.6.3'>ויסב המלך את פניו ויברך את כל קהל ישראל וכל קהל ישראל עומד׃</verse>
        <verse osisID='2Chr.6.4'>ויאמר ברוך יהוה אלהי ישראל אשר דבר בפיו את דויד אבי ובידיו מלא לאמר׃</verse>
        <verse osisID='2Chr.6.5'>מן היום אשר הוצאתי את עמי מארץ מצרים לא בחרתי בעיר מכל שבטי ישראל לבנות בית להיות שמי שם ולא בחרתי באיש להיות נגיד על עמי ישראל׃</verse>
        <verse osisID='2Chr.6.6'>ואבחר בירושלם להיות שמי שם ואבחר בדויד להיות על עמי ישראל׃</verse>
        <verse osisID='2Chr.6.7'>ויהי עם לבב דויד אבי לבנות בית לשם יהוה אלהי ישראל׃</verse>
        <verse osisID='2Chr.6.8'>ויאמר יהוה אל דויד אבי יען אשר היה עם לבבך לבנות בית לשמי הטיבות כי היה עם לבבך׃</verse>
        <verse osisID='2Chr.6.9'>רק אתה לא תבנה הבית כי בנך היוצא מחלציך הוא יבנה הבית לשמי׃</verse>
        <verse osisID='2Chr.6.10'>ויקם יהוה את דברו אשר דבר ואקום תחת דויד אבי ואשב על כסא ישראל כאשר דבר יהוה ואבנה הבית לשם יהוה אלהי ישראל׃</verse>
        <verse osisID='2Chr.6.11'>ואשים שם את הארון אשר שם ברית יהוה אשר כרת עם בני ישראל׃</verse>
        <verse osisID='2Chr.6.12'>ויעמד לפני מזבח יהוה נגד כל קהל ישראל ויפרש כפיו׃</verse>
        <verse osisID='2Chr.6.13'>כי עשה שלמה כיור נחשת ויתנהו בתוך העזרה חמש אמות ארכו וחמש אמות רחבו ואמות שלוש קומתו ויעמד עליו ויברך על ברכיו נגד כל קהל ישראל ויפרש כפיו השמימה׃</verse>
        <verse osisID='2Chr.6.14'>ויאמר יהוה אלהי ישראל אין כמוך אלהים בשמים ובארץ שמר הברית והחסד לעבדיך ההלכים לפניך בכל לבם׃</verse>
        <verse osisID='2Chr.6.15'>אשר שמרת לעבדך דויד אבי את אשר דברת לו ותדבר בפיך ובידך מלאת כיום הזה׃</verse>
        <verse osisID='2Chr.6.16'>ועתה יהוה אלהי ישראל שמר לעבדך דויד אבי את אשר דברת לו לאמר לא יכרת לך איש מלפני יושב על כסא ישראל רק אם ישמרו בניך את דרכם ללכת בתורתי כאשר הלכת לפני׃</verse>
        <verse osisID='2Chr.6.17'>ועתה יהוה אלהי ישראל יאמן דברך אשר דברת לעבדך לדויד׃</verse>
        <verse osisID='2Chr.6.18'>כי האמנם ישב אלהים את האדם על הארץ הנה שמים ושמי השמים לא יכלכלוך אף כי הבית הזה אשר בניתי׃</verse>
        <verse osisID='2Chr.6.19'>ופנית אל תפלת עבדך ואל תחנתו יהוה אלהי לשמע אל הרנה ואל התפלה אשר עבדך מתפלל לפניך׃</verse>
        <verse osisID='2Chr.6.20'>להיות עיניך פתחות אל הבית הזה יומם ולילה אל המקום אשר אמרת לשום שמך שם לשמוע אל התפלה אשר יתפלל עבדך אל המקום הזה׃</verse>
        <verse osisID='2Chr.6.21'>ושמעת אל תחנוני עבדך ועמך ישראל אשר יתפללו אל המקום הזה ואתה תשמע ממקום שבתך מן השמים ושמעת וסלחת׃</verse>
        <verse osisID='2Chr.6.22'>אם יחטא איש לרעהו ונשא בו אלה להאלתו ובא אלה לפני מזבחך בבית הזה׃</verse>
        <verse osisID='2Chr.6.23'>ואתה תשמע מן השמים ועשית ושפטת את עבדיך להשיב לרשע לתת דרכו בראשו ולהצדיק צדיק לתת לו כצדקתו׃</verse>
        <verse osisID='2Chr.6.24'>ואם ינגף עמך ישראל לפני אויב כי יחטאו לך ושבו והודו את שמך והתפללו והתחננו לפניך בבית הזה׃</verse>
        <verse osisID='2Chr.6.25'>ואתה תשמע מן השמים וסלחת לחטאת עמך ישראל והשיבותם אל האדמה אשר נתתה להם ולאבתיהם׃</verse>
        <verse osisID='2Chr.6.26'>בהעצר השמים ולא יהיה מטר כי יחטאו לך והתפללו אל המקום הזה והודו את שמך מחטאתם ישובון כי תענם׃</verse>
        <verse osisID='2Chr.6.27'>ואתה תשמע השמים וסלחת לחטאת עבדיך ועמך ישראל כי תורם אל הדרך הטובה אשר ילכו בה ונתתה מטר על ארצך אשר נתתה לעמך לנחלה׃</verse>
        <verse osisID='2Chr.6.28'>רעב כי יהיה בארץ דבר כי יהיה שדפון וירקון ארבה וחסיל כי יהיה כי יצר לו אויביו בארץ שעריו כל נגע וכל מחלה׃</verse>
        <verse osisID='2Chr.6.29'>כל תפלה כל תחנה אשר יהיה לכל האדם ולכל עמך ישראל אשר ידעו איש נגעו ומכאבו ופרש כפיו אל הבית הזה׃</verse>
        <verse osisID='2Chr.6.30'>ואתה תשמע מן השמים מכון שבתך וסלחת ונתתה לאיש ככל דרכיו אשר תדע את לבבו כי אתה לבדך ידעת את לבב בני האדם׃</verse>
        <verse osisID='2Chr.6.31'>למען ייראוך ללכת בדרכיך כל הימים אשר הם חיים על פני האדמה אשר נתתה לאבתינו׃</verse>
        <verse osisID='2Chr.6.32'>וגם אל הנכרי אשר לא מעמך ישראל הוא ובא מארץ רחוקה למען שמך הגדול וידך החזקה וזרועך הנטויה ובאו והתפללו אל הבית הזה׃</verse>
        <verse osisID='2Chr.6.33'>ואתה תשמע מן השמים ממכון שבתך ועשית ככל אשר יקרא אליך הנכרי למען ידעו כל עמי הארץ את שמך וליראה אתך כעמך ישראל ולדעת כי שמך נקרא על הבית הזה אשר בניתי׃</verse>
        <verse osisID='2Chr.6.34'>כי יצא עמך למלחמה על אויביו בדרך אשר תשלחם והתפללו אליך דרך העיר הזאת אשר בחרת בה והבית אשר בניתי לשמך׃</verse>
        <verse osisID='2Chr.6.35'>ושמעת מן השמים את תפלתם ואת תחנתם ועשית משפטם׃</verse>
        <verse osisID='2Chr.6.36'>כי יחטאו לך כי אין אדם אשר לא יחטא ואנפת בם ונתתם לפני אויב ושבום שוביהם אל ארץ רחוקה או קרובה׃</verse>
        <verse osisID='2Chr.6.37'>והשיבו אל לבבם בארץ אשר נשבו שם ושבו והתחננו אליך בארץ שבים לאמר חטאנו העוינו ורשענו׃</verse>
        <verse osisID='2Chr.6.38'>ושבו אליך בכל לבם ובכל נפשם בארץ שבים אשר שבו אתם והתפללו דרך ארצם אשר נתתה לאבותם והעיר אשר בחרת ולבית אשר בניתי לשמך׃</verse>
        <verse osisID='2Chr.6.39'>ושמעת מן השמים ממכון שבתך את תפלתם ואת תחנתיהם ועשית משפטם וסלחת לעמך אשר חטאו לך׃</verse>
        <verse osisID='2Chr.6.40'>עתה אלהי יהיו נא עיניך פתחות ואזניך קשבות לתפלת המקום הזה׃</verse>
        <verse osisID='2Chr.6.41'>ועתה קומה יהוה אלהים לנוחך אתה וארון עזך כהניך יהוה אלהים ילבשו תשועה וחסידיך ישמחו בטוב׃</verse>
        <verse osisID='2Chr.6.42'>יהוה אלהים אל תשב פני משיחיך זכרה לחסדי דויד עבדך׃</verse>
      </chapter>
      <chapter osisID='2Chr.7'>
        <verse osisID='2Chr.7.1'>וככלות שלמה להתפלל והאש ירדה מהשמים ותאכל העלה והזבחים וכבוד יהוה מלא את הבית׃</verse>
        <verse osisID='2Chr.7.2'>ולא יכלו הכהנים לבוא אל בית יהוה כי מלא כבוד יהוה את בית יהוה׃</verse>
        <verse osisID='2Chr.7.3'>וכל בני ישראל ראים ברדת האש וכבוד יהוה על הבית ויכרעו אפים ארצה על הרצפה וישתחוו והודות ליהוה כי טוב כי לעולם חסדו׃</verse>
        <verse osisID='2Chr.7.4'>והמלך וכל העם זבחים זבח לפני יהוה׃</verse>
        <verse osisID='2Chr.7.5'>ויזבח המלך שלמה את זבח הבקר עשרים ושנים אלף וצאן מאה ועשרים אלף ויחנכו את בית האלהים המלך וכל העם׃</verse>
        <verse osisID='2Chr.7.6'>והכהנים על משמרותם עמדים והלוים בכלי שיר יהוה אשר עשה דויד המלך להדות ליהוה כי לעולם חסדו בהלל דויד בידם והכהנים מחצצרים נגדם וכל ישראל עמדים׃</verse>
        <verse osisID='2Chr.7.7'>ויקדש שלמה את תוך החצר אשר לפני בית יהוה כי עשה שם העלות ואת חלבי השלמים כי מזבח הנחשת אשר עשה שלמה לא יכול להכיל את העלה ואת המנחה ואת החלבים׃</verse>
        <verse osisID='2Chr.7.8'>ויעש שלמה את החג בעת ההיא שבעת ימים וכל ישראל עמו קהל גדול מאד מלבוא חמת עד נחל מצרים׃</verse>
        <verse osisID='2Chr.7.9'>ויעשו ביום השמיני עצרת כי חנכת המזבח עשו שבעת ימים והחג שבעת ימים׃</verse>
        <verse osisID='2Chr.7.10'>וביום עשרים ושלשה לחדש השביעי שלח את העם לאהליהם שמחים וטובי לב על הטובה אשר עשה יהוה לדויד ולשלמה ולישראל עמו׃</verse>
        <verse osisID='2Chr.7.11'>ויכל שלמה את בית יהוה ואת בית המלך ואת כל הבא על לב שלמה לעשות בבית יהוה ובביתו הצליח׃</verse>
        <verse osisID='2Chr.7.12'>וירא יהוה אל שלמה בלילה ויאמר לו שמעתי את תפלתך ובחרתי במקום הזה לי לבית זבח׃</verse>
        <verse osisID='2Chr.7.13'>הן אעצר השמים ולא יהיה מטר והן אצוה על חגב לאכול הארץ ואם אשלח דבר בעמי׃</verse>
        <verse osisID='2Chr.7.14'>ויכנעו עמי אשר נקרא שמי עליהם ויתפללו ויבקשו פני וישבו מדרכיהם הרעים ואני אשמע מן השמים ואסלח לחטאתם וארפא את ארצם׃</verse>
        <verse osisID='2Chr.7.15'>עתה עיני יהיו פתחות ואזני קשבות לתפלת המקום הזה׃</verse>
        <verse osisID='2Chr.7.16'>ועתה בחרתי והקדשתי את הבית הזה להיות שמי שם עד עולם והיו עיני ולבי שם כל הימים׃</verse>
        <verse osisID='2Chr.7.17'>ואתה אם תלך לפני כאשר הלך דויד אביך ולעשות ככל אשר צויתיך וחקי ומשפטי תשמור׃</verse>
        <verse osisID='2Chr.7.18'>והקימותי את כסא מלכותך כאשר כרתי לדויד אביך לאמר לא יכרת לך איש מושל בישראל׃</verse>
        <verse osisID='2Chr.7.19'>ואם תשובון אתם ועזבתם חקותי ומצותי אשר נתתי לפניכם והלכתם ועבדתם אלהים אחרים והשתחויתם להם׃</verse>
        <verse osisID='2Chr.7.20'>ונתשתים מעל אדמתי אשר נתתי להם ואת הבית הזה אשר הקדשתי לשמי אשליך מעל פני ואתננו למשל ולשנינה בכל העמים׃</verse>
        <verse osisID='2Chr.7.21'>והבית הזה אשר היה עליון לכל עבר עליו ישם ואמר במה עשה יהוה ככה לארץ הזאת ולבית הזה׃</verse>
        <verse osisID='2Chr.7.22'>ואמרו על אשר עזבו את יהוה אלהי אבתיהם אשר הוציאם מארץ מצרים ויחזיקו באלהים אחרים וישתחוו להם ויעבדום על כן הביא עליהם את כל הרעה הזאת׃</verse>
      </chapter>
      <chapter osisID='2Chr.8'>
        <verse osisID='2Chr.8.1'>ויהי מקץ עשרים שנה אשר בנה שלמה את בית יהוה ואת ביתו׃</verse>
        <verse osisID='2Chr.8.2'>והערים אשר נתן חורם לשלמה בנה שלמה אתם ויושב שם את בני ישראל׃</verse>
        <verse osisID='2Chr.8.3'>וילך שלמה חמת צובה ויחזק עליה׃</verse>
        <verse osisID='2Chr.8.4'>ויבן את תדמר במדבר ואת כל ערי המסכנות אשר בנה בחמת׃</verse>
        <verse osisID='2Chr.8.5'>ויבן את בית חורון העליון ואת בית חורון התחתון ערי מצור חומות דלתים ובריח׃</verse>
        <verse osisID='2Chr.8.6'>ואת בעלת ואת כל ערי המסכנות אשר היו לשלמה ואת כל ערי הרכב ואת ערי הפרשים ואת כל חשק שלמה אשר חשק לבנות בירושלם ובלבנון ובכל ארץ ממשלתו׃</verse>
        <verse osisID='2Chr.8.7'>כל העם הנותר מן החתי והאמרי והפרזי והחוי והיבוסי אשר לא מישראל המה׃</verse>
        <verse osisID='2Chr.8.8'>מן בניהם אשר נותרו אחריהם בארץ אשר לא כלום בני ישראל ויעלם שלמה למס עד היום הזה׃</verse>
        <verse osisID='2Chr.8.9'>ומן בני ישראל אשר לא נתן שלמה לעבדים למלאכתו כי המה אנשי מלחמה ושרי שלישיו ושרי רכבו ופרשיו׃</verse>
        <verse osisID='2Chr.8.10'>ואלה שרי הנציבים אשר למלך שלמה חמשים ומאתים הרדים בעם׃</verse>
        <verse osisID='2Chr.8.11'>ואת בת פרעה העלה שלמה מעיר דויד לבית אשר בנה לה כי אמר לא תשב אשה לי בבית דויד מלך ישראל כי קדש המה אשר באה אליהם ארון יהוה׃</verse>
        <verse osisID='2Chr.8.12'>אז העלה שלמה עלות ליהוה על מזבח יהוה אשר בנה לפני האולם׃</verse>
        <verse osisID='2Chr.8.13'>ובדבר יום ביום להעלות כמצות משה לשבתות ולחדשים ולמועדות שלוש פעמים בשנה בחג המצות ובחג השבעות ובחג הסכות׃</verse>
        <verse osisID='2Chr.8.14'>ויעמד כמשפט דויד אביו את מחלקות הכהנים על עבדתם והלוים על משמרותם להלל ולשרת נגד הכהנים לדבר יום ביומו והשוערים במחלקותם לשער ושער כי כן מצות דויד איש האלהים׃</verse>
        <verse osisID='2Chr.8.15'>ולא סרו מצות המלך על הכהנים והלוים לכל דבר ולאצרות׃</verse>
        <verse osisID='2Chr.8.16'>ותכן כל מלאכת שלמה עד היום מוסד בית יהוה ועד כלתו שלם בית יהוה׃</verse>
        <verse osisID='2Chr.8.17'>אז הלך שלמה לעציון גבר ואל אילות על שפת הים בארץ אדום׃</verse>
        <verse osisID='2Chr.8.18'>וישלח לו חורם ביד עבדיו אוניות ועבדים יודעי ים ויבאו עם עבדי שלמה אופירה ויקחו משם ארבע מאות וחמשים ככר זהב ויביאו אל המלך שלמה׃</verse>
      </chapter>
      <chapter osisID='2Chr.9'>
        <verse osisID='2Chr.9.1'>ומלכת שבא שמעה את שמע שלמה ותבוא לנסות את שלמה בחידות בירושלם בחיל כבד מאד וגמלים נשאים בשמים וזהב לרב ואבן יקרה ותבוא אל שלמה ותדבר עמו את כל אשר היה עם לבבה׃</verse>
        <verse osisID='2Chr.9.2'>ויגד לה שלמה את כל דבריה ולא נעלם דבר משלמה אשר לא הגיד לה׃</verse>
        <verse osisID='2Chr.9.3'>ותרא מלכת שבא את חכמת שלמה והבית אשר בנה׃</verse>
        <verse osisID='2Chr.9.4'>ומאכל שלחנו ומושב עבדיו ומעמד משרתיו ומלבושיהם ומשקיו ומלבושיהם ועליתו אשר יעלה בית יהוה ולא היה עוד בה רוח׃</verse>
        <verse osisID='2Chr.9.5'>ותאמר אל המלך אמת הדבר אשר שמעתי בארצי על דבריך ועל חכמתך׃</verse>
        <verse osisID='2Chr.9.6'>ולא האמנתי לדבריהם עד אשר באתי ותראינה עיני והנה לא הגד לי חצי מרבית חכמתך יספת על השמועה אשר שמעתי׃</verse>
        <verse osisID='2Chr.9.7'>אשרי אנשיך ואשרי עבדיך אלה העמדים לפניך תמיד ושמעים את חכמתך׃</verse>
        <verse osisID='2Chr.9.8'>יהי יהוה אלהיך ברוך אשר חפץ בך לתתך על כסאו למלך ליהוה אלהיך באהבת אלהיך את ישראל להעמידו לעולם ויתנך עליהם למלך לעשות משפט וצדקה׃</verse>
        <verse osisID='2Chr.9.9'>ותתן למלך מאה ועשרים ככר זהב ובשמים לרב מאד ואבן יקרה ולא היה כבשם ההוא אשר נתנה מלכת שבא למלך שלמה׃</verse>
        <verse osisID='2Chr.9.10'>וגם עבדי חירם ועבדי שלמה אשר הביאו זהב מאופיר הביאו עצי אלגומים ואבן יקרה׃</verse>
        <verse osisID='2Chr.9.11'>ויעש המלך את עצי האלגומים מסלות לבית יהוה ולבית המלך וכנרות ונבלים לשרים ולא נראו כהם לפנים בארץ יהודה׃</verse>
        <verse osisID='2Chr.9.12'>והמלך שלמה נתן למלכת שבא את כל חפצה אשר שאלה מלבד אשר הביאה אל המלך ותהפך ותלך לארצה היא ועבדיה׃</verse>
        <verse osisID='2Chr.9.13'>ויהי משקל הזהב אשר בא לשלמה בשנה אחת שש מאות וששים ושש ככרי זהב׃</verse>
        <verse osisID='2Chr.9.14'>לבד מאנשי התרים והסחרים מביאים וכל מלכי ערב ופחות הארץ מביאים זהב וכסף לשלמה׃</verse>
        <verse osisID='2Chr.9.15'>ויעש המלך שלמה מאתים צנה זהב שחוט שש מאות זהב שחוט יעלה על הצנה האחת׃</verse>
        <verse osisID='2Chr.9.16'>ושלש מאות מגנים זהב שחוט שלש מאות זהב יעלה על המגן האחת ויתנם המלך בבית יער הלבנון׃</verse>
        <verse osisID='2Chr.9.17'>ויעש המלך כסא שן גדול ויצפהו זהב טהור׃</verse>
        <verse osisID='2Chr.9.18'>ושש מעלות לכסא וכבש בזהב לכסא מאחזים וידות מזה ומזה על מקום השבת ושנים אריות עמדים אצל הידות׃</verse>
        <verse osisID='2Chr.9.19'>ושנים עשר אריות עמדים שם על שש המעלות מזה ומזה לא נעשה כן לכל ממלכה׃</verse>
        <verse osisID='2Chr.9.20'>וכל כלי משקה המלך שלמה זהב וכל כלי בית יער הלבנון זהב סגור אין כסף נחשב בימי שלמה למאומה׃</verse>
        <verse osisID='2Chr.9.21'>כי אניות למלך הלכות תרשיש עם עבדי חורם אחת לשלוש שנים תבואנה אניות תרשיש נשאות זהב וכסף שנהבים וקופים ותוכיים׃</verse>
        <verse osisID='2Chr.9.22'>ויגדל המלך שלמה מכל מלכי הארץ לעשר וחכמה׃</verse>
        <verse osisID='2Chr.9.23'>וכל מלכי הארץ מבקשים את פני שלמה לשמע את חכמתו אשר נתן האלהים בלבו׃</verse>
        <verse osisID='2Chr.9.24'>והם מביאים איש מנחתו כלי כסף וכלי זהב ושלמות נשק ובשמים סוסים ופרדים דבר שנה בשנה׃</verse>
        <verse osisID='2Chr.9.25'>ויהי לשלמה ארבעת אלפים אריות סוסים ומרכבות ושנים עשר אלף פרשים ויניחם בערי הרכב ועם המלך בירושלם׃</verse>
        <verse osisID='2Chr.9.26'>ויהי מושל בכל המלכים מן הנהר ועד ארץ פלשתים ועד גבול מצרים׃</verse>
        <verse osisID='2Chr.9.27'>ויתן המלך את הכסף בירושלם כאבנים ואת הארזים נתן כשקמים אשר בשפלה לרב׃</verse>
        <verse osisID='2Chr.9.28'>ומוציאים סוסים ממצרים לשלמה ומכל הארצות׃</verse>
        <verse osisID='2Chr.9.29'>ושאר דברי שלמה הראשנים והאחרונים הלא הם כתובים על דברי נתן הנביא ועל נבואת אחיה השילוני ובחזות יעדי החזה על ירבעם בן נבט׃</verse>
        <verse osisID='2Chr.9.30'>וימלך שלמה בירושלם על כל ישראל ארבעים שנה׃</verse>
        <verse osisID='2Chr.9.31'>וישכב שלמה עם אבתיו ויקברהו בעיר דויד אביו וימלך רחבעם בנו תחתיו׃</verse>
      </chapter>
      <chapter osisID='2Chr.10'>
        <verse osisID='2Chr.10.1'>וילך רחבעם שכמה כי שכם באו כל ישראל להמליך אתו׃</verse>
        <verse osisID='2Chr.10.2'>ויהי כשמע ירבעם בן נבט והוא במצרים אשר ברח מפני שלמה המלך וישב ירבעם ממצרים׃</verse>
        <verse osisID='2Chr.10.3'>וישלחו ויקראו לו ויבא ירבעם וכל ישראל וידברו אל רחבעם לאמר׃</verse>
        <verse osisID='2Chr.10.4'>אביך הקשה את עלנו ועתה הקל מעבדת אביך הקשה ומעלו הכבד אשר נתן עלינו ונעבדך׃</verse>
        <verse osisID='2Chr.10.5'>ויאמר אלהם עוד שלשת ימים ושובו אלי וילך העם׃</verse>
        <verse osisID='2Chr.10.6'>ויועץ המלך רחבעם את הזקנים אשר היו עמדים לפני שלמה אביו בהיתו חי לאמר איך אתם נועצים להשיב לעם הזה דבר׃</verse>
        <verse osisID='2Chr.10.7'>וידברו אליו לאמר אם תהיה לטוב להעם הזה ורציתם ודברת אלהם דברים טובים והיו לך עבדים כל הימים׃</verse>
        <verse osisID='2Chr.10.8'>ויעזב את עצת הזקנים אשר יעצהו ויועץ את הילדים אשר גדלו אתו העמדים לפניו׃</verse>
        <verse osisID='2Chr.10.9'>ויאמר אלהם מה אתם נועצים ונשיב דבר את העם הזה אשר דברו אלי לאמר הקל מן העל אשר נתן אביך עלינו׃</verse>
        <verse osisID='2Chr.10.10'>וידברו אתו הילדים אשר גדלו אתו לאמר כה תאמר לעם אשר דברו אליך לאמר אביך הכביד את עלנו ואתה הקל מעלינו כה תאמר אלהם קטני עבה ממתני אבי׃</verse>
        <verse osisID='2Chr.10.11'>ועתה אבי העמיס עליכם על כבד ואני אסיף על עלכם אבי יסר אתכם בשוטים ואני בעקרבים׃</verse>
        <verse osisID='2Chr.10.12'>ויבא ירבעם וכל העם אל רחבעם ביום השלשי כאשר דבר המלך לאמר שובו אלי ביום השלשי׃</verse>
        <verse osisID='2Chr.10.13'>ויענם המלך קשה ויעזב המלך רחבעם את עצת הזקנים׃</verse>
        <verse osisID='2Chr.10.14'>וידבר אלהם כעצת הילדים לאמר אכביד את עלכם ואני אסיף עליו אבי יסר אתכם בשוטים ואני בעקרבים׃</verse>
        <verse osisID='2Chr.10.15'>ולא שמע המלך אל העם כי היתה נסבה מעם האלהים למען הקים יהוה את דברו אשר דבר ביד אחיהו השלוני אל ירבעם בן נבט׃</verse>
        <verse osisID='2Chr.10.16'>וכל ישראל כי לא שמע המלך להם וישיבו העם את המלך לאמר מה לנו חלק בדויד ולא נחלה בבן ישי איש לאהליך ישראל עתה ראה ביתך דויד וילך כל ישראל לאהליו׃</verse>
        <verse osisID='2Chr.10.17'>ובני ישראל הישבים בערי יהודה וימלך עליהם רחבעם׃</verse>
        <verse osisID='2Chr.10.18'>וישלח המלך רחבעם את הדרם אשר על המס וירגמו בו בני ישראל אבן וימת והמלך רחבעם התאמץ לעלות במרכבה לנוס ירושלם׃</verse>
        <verse osisID='2Chr.10.19'>ויפשעו ישראל בבית דויד עד היום הזה׃</verse>
      </chapter>
      <chapter osisID='2Chr.11'>
        <verse osisID='2Chr.11.1'>ויבא רחבעם ירושלם ויקהל את בית יהודה ובנימן מאה ושמונים אלף בחור עשה מלחמה להלחם עם ישראל להשיב את הממלכה לרחבעם׃</verse>
        <verse osisID='2Chr.11.2'>ויהי דבר יהוה אל שמעיהו איש האלהים לאמר׃</verse>
        <verse osisID='2Chr.11.3'>אמר אל רחבעם בן שלמה מלך יהודה ואל כל ישראל ביהודה ובנימן לאמר׃</verse>
        <verse osisID='2Chr.11.4'>כה אמר יהוה לא תעלו ולא תלחמו עם אחיכם שובו איש לביתו כי מאתי נהיה הדבר הזה וישמעו את דברי יהוה וישבו מלכת אל ירבעם׃</verse>
        <verse osisID='2Chr.11.5'>וישב רחבעם בירושלם ויבן ערים למצור ביהודה׃</verse>
        <verse osisID='2Chr.11.6'>ויבן את בית לחם ואת עיטם ואת תקוע׃</verse>
        <verse osisID='2Chr.11.7'>ואת בית צור ואת שוכו ואת עדלם׃</verse>
        <verse osisID='2Chr.11.8'>ואת גת ואת מרשה ואת זיף׃</verse>
        <verse osisID='2Chr.11.9'>ואת אדורים ואת לכיש ואת עזקה׃</verse>
        <verse osisID='2Chr.11.10'>ואת צרעה ואת אילון ואת חברון אשר ביהודה ובבנימן ערי מצרות׃</verse>
        <verse osisID='2Chr.11.11'>ויחזק את המצרות ויתן בהם נגידים ואצרות מאכל ושמן ויין׃</verse>
        <verse osisID='2Chr.11.12'>ובכל עיר ועיר צנות ורמחים ויחזקם להרבה מאד ויהי לו יהודה ובנימן׃</verse>
        <verse osisID='2Chr.11.13'>והכהנים והלוים אשר בכל ישראל התיצבו עליו מכל גבולם׃</verse>
        <verse osisID='2Chr.11.14'>כי עזבו הלוים את מגרשיהם ואחזתם וילכו ליהודה ולירושלם כי הזניחם ירבעם ובניו מכהן ליהוה׃</verse>
        <verse osisID='2Chr.11.15'>ויעמד לו כהנים לבמות ולשעירים ולעגלים אשר עשה׃</verse>
        <verse osisID='2Chr.11.16'>ואחריהם מכל שבטי ישראל הנתנים את לבבם לבקש את יהוה אלהי ישראל באו ירושלם לזבוח ליהוה אלהי אבותיהם׃</verse>
        <verse osisID='2Chr.11.17'>ויחזקו את מלכות יהודה ויאמצו את רחבעם בן שלמה לשנים שלוש כי הלכו בדרך דויד ושלמה לשנים שלוש׃</verse>
        <verse osisID='2Chr.11.18'>ויקח לו רחבעם אשה את מחלת בן ירימות בן דויד אביהיל בת אליאב בן ישי׃</verse>
        <verse osisID='2Chr.11.19'>ותלד לו בנים את יעוש ואת שמריה ואת זהם׃</verse>
        <verse osisID='2Chr.11.20'>ואחריה לקח את מעכה בת אבשלום ותלד לו את אביה ואת עתי ואת זיזא ואת שלמית׃</verse>
        <verse osisID='2Chr.11.21'>ויאהב רחבעם את מעכה בת אבשלום מכל נשיו ופילגשיו כי נשים שמונה עשרה נשא ופילגשים ששים ויולד עשרים ושמונה בנים וששים בנות׃</verse>
        <verse osisID='2Chr.11.22'>ויעמד לראש רחבעם את אביה בן מעכה לנגיד באחיו כי להמליכו׃</verse>
        <verse osisID='2Chr.11.23'>ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב וישאל המון נשים׃</verse>
      </chapter>
      <chapter osisID='2Chr.12'>
        <verse osisID='2Chr.12.1'>ויהי כהכין מלכות רחבעם וכחזקתו עזב את תורת יהוה וכל ישראל עמו׃</verse>
        <verse osisID='2Chr.12.2'>ויהי בשנה החמישית למלך רחבעם עלה שישק מלך מצרים על ירושלם כי מעלו ביהוה׃</verse>
        <verse osisID='2Chr.12.3'>באלף ומאתים רכב ובששים אלף פרשים ואין מספר לעם אשר באו עמו ממצרים לובים סכיים וכושים׃</verse>
        <verse osisID='2Chr.12.4'>וילכד את ערי המצרות אשר ליהודה ויבא עד ירושלם׃</verse>
        <verse osisID='2Chr.12.5'>ושמעיה הנביא בא אל רחבעם ושרי יהודה אשר נאספו אל ירושלם מפני שישק ויאמר להם כה אמר יהוה אתם עזבתם אתי ואף אני עזבתי אתכם ביד שישק׃</verse>
        <verse osisID='2Chr.12.6'>ויכנעו שרי ישראל והמלך ויאמרו צדיק יהוה׃</verse>
        <verse osisID='2Chr.12.7'>ובראות יהוה כי נכנעו היה דבר יהוה אל שמעיה לאמר נכנעו לא אשחיתם ונתתי להם כמעט לפליטה ולא תתך חמתי בירושלם ביד שישק׃</verse>
        <verse osisID='2Chr.12.8'>כי יהיו לו לעבדים וידעו עבודתי ועבודת ממלכות הארצות׃</verse>
        <verse osisID='2Chr.12.9'>ויעל שישק מלך מצרים על ירושלם ויקח את אצרות בית יהוה ואת אצרות בית המלך את הכל לקח ויקח את מגני הזהב אשר עשה שלמה׃</verse>
        <verse osisID='2Chr.12.10'>ויעש המלך רחבעם תחתיהם מגני נחשת והפקיד על יד שרי הרצים השמרים פתח בית המלך׃</verse>
        <verse osisID='2Chr.12.11'>ויהי מדי בוא המלך בית יהוה באו הרצים ונשאום והשבום אל תא הרצים׃</verse>
        <verse osisID='2Chr.12.12'>ובהכנעו שב ממנו אף יהוה ולא להשחית לכלה וגם ביהודה היה דברים טובים׃</verse>
        <verse osisID='2Chr.12.13'>ויתחזק המלך רחבעם בירושלם וימלך כי בן ארבעים ואחת שנה רחבעם במלכו ושבע עשרה שנה מלך בירושלם העיר אשר בחר יהוה לשום את שמו שם מכל שבטי ישראל ושם אמו נעמה העמנית׃</verse>
        <verse osisID='2Chr.12.14'>ויעש הרע כי לא הכין לבו לדרוש את יהוה׃</verse>
        <verse osisID='2Chr.12.15'>ודברי רחבעם הראשנים והאחרונים הלא הם כתובים בדברי שמעיה הנביא ועדו החזה להתיחש ומלחמות רחבעם וירבעם כל הימים׃</verse>
        <verse osisID='2Chr.12.16'>וישכב רחבעם עם אבתיו ויקבר בעיר דויד וימלך אביה בנו תחתיו׃</verse>
      </chapter>
      <chapter osisID='2Chr.13'>
        <verse osisID='2Chr.13.1'>בשנת שמונה עשרה למלך ירבעם וימלך אביה על יהודה׃</verse>
        <verse osisID='2Chr.13.2'>שלוש שנים מלך בירושלם ושם אמו מיכיהו בת אוריאל מן גבעה ומלחמה היתה בין אביה ובין ירבעם׃</verse>
        <verse osisID='2Chr.13.3'>ויאסר אביה את המלחמה בחיל גבורי מלחמה ארבע מאות אלף איש בחור וירבעם ערך עמו מלחמה בשמונה מאות אלף איש בחור גבור חיל׃</verse>
        <verse osisID='2Chr.13.4'>ויקם אביה מעל להר צמרים אשר בהר אפרים ויאמר שמעוני ירבעם וכל ישראל׃</verse>
        <verse osisID='2Chr.13.5'>הלא לכם לדעת כי יהוה אלהי ישראל נתן ממלכה לדויד על ישראל לעולם לו ולבניו ברית מלח׃</verse>
        <verse osisID='2Chr.13.6'>ויקם ירבעם בן נבט עבד שלמה בן דויד וימרד על אדניו׃</verse>
        <verse osisID='2Chr.13.7'>ויקבצו עליו אנשים רקים בני בליעל ויתאמצו על רחבעם בן שלמה ורחבעם היה נער ורך לבב ולא התחזק לפניהם׃</verse>
        <verse osisID='2Chr.13.8'>ועתה אתם אמרים להתחזק לפני ממלכת יהוה ביד בני דויד ואתם המון רב ועמכם עגלי זהב אשר עשה לכם ירבעם לאלהים׃</verse>
        <verse osisID='2Chr.13.9'>הלא הדחתם את כהני יהוה את בני אהרן והלוים ותעשו לכם כהנים כעמי הארצות כל הבא למלא ידו בפר בן בקר ואילם שבעה והיה כהן ללא אלהים׃</verse>
        <verse osisID='2Chr.13.10'>ואנחנו יהוה אלהינו ולא עזבנהו וכהנים משרתים ליהוה בני אהרן והלוים במלאכת׃</verse>
        <verse osisID='2Chr.13.11'>ומקטרים ליהוה עלות בבקר בבקר ובערב בערב וקטרת סמים ומערכת לחם על השלחן הטהור ומנורת הזהב ונרתיה לבער בערב בערב כי שמרים אנחנו את משמרת יהוה אלהינו ואתם עזבתם אתו׃</verse>
        <verse osisID='2Chr.13.12'>והנה עמנו בראש האלהים וכהניו וחצצרות התרועה להריע עליכם בני ישראל אל תלחמו עם יהוה אלהי אבתיכם כי לא תצליחו׃</verse>
        <verse osisID='2Chr.13.13'>וירבעם הסב את המארב לבוא מאחריהם ויהיו לפני יהודה והמארב מאחריהם׃</verse>
        <verse osisID='2Chr.13.14'>ויפנו יהודה והנה להם המלחמה פנים ואחור ויצעקו ליהוה והכהנים מחצצרים בחצצרות׃</verse>
        <verse osisID='2Chr.13.15'>ויריעו איש יהודה ויהי בהריע איש יהודה והאלהים נגף את ירבעם וכל ישראל לפני אביה ויהודה׃</verse>
        <verse osisID='2Chr.13.16'>וינוסו בני ישראל מפני יהודה ויתנם אלהים בידם׃</verse>
        <verse osisID='2Chr.13.17'>ויכו בהם אביה ועמו מכה רבה ויפלו חללים מישראל חמש מאות אלף איש בחור׃</verse>
        <verse osisID='2Chr.13.18'>ויכנעו בני ישראל בעת ההיא ויאמצו בני יהודה כי נשענו על יהוה אלהי אבותיהם׃</verse>
        <verse osisID='2Chr.13.19'>וירדף אביה אחרי ירבעם וילכד ממנו ערים את בית אל ואת בנותיה ואת ישנה ואת בנותיה ואת עפרון ובנתיה׃</verse>
        <verse osisID='2Chr.13.20'>ולא עצר כח ירבעם עוד בימי אביהו ויגפהו יהוה וימת׃</verse>
        <verse osisID='2Chr.13.21'>ויתחזק אביהו וישא לו נשים ארבע עשרה ויולד עשרים ושנים בנים ושש עשרה בנות׃</verse>
        <verse osisID='2Chr.13.22'>ויתר דברי אביה ודרכיו ודבריו כתובים במדרש הנביא עדו׃</verse>
      </chapter>
      <chapter osisID='2Chr.14'>
        <verse osisID='2Chr.14.1'>וישכב אביה עם אבתיו ויקברו אתו בעיר דויד וימלך אסא בנו תחתיו בימיו שקטה הארץ עשר שנים׃</verse>
        <verse osisID='2Chr.14.2'>ויעש אסא הטוב והישר בעיני יהוה אלהיו׃</verse>
        <verse osisID='2Chr.14.3'>ויסר את מזבחות הנכר והבמות וישבר את המצבות ויגדע את האשרים׃</verse>
        <verse osisID='2Chr.14.4'>ויאמר ליהודה לדרוש את יהוה אלהי אבותיהם ולעשות התורה והמצוה׃</verse>
        <verse osisID='2Chr.14.5'>ויסר מכל ערי יהודה את הבמות ואת החמנים ותשקט הממלכה לפניו׃</verse>
        <verse osisID='2Chr.14.6'>ויבן ערי מצורה ביהודה כי שקטה הארץ ואין עמו מלחמה בשנים האלה כי הניח יהוה לו׃</verse>
        <verse osisID='2Chr.14.7'>ויאמר ליהודה נבנה את הערים האלה ונסב חומה ומגדלים דלתים ובריחים עודנו הארץ לפנינו כי דרשנו את יהוה אלהינו דרשנו וינח לנו מסביב ויבנו ויצליחו׃</verse>
        <verse osisID='2Chr.14.8'>ויהי לאסא חיל נשא צנה ורמח מיהודה שלש מאות אלף ומבנימן נשאי מגן ודרכי קשת מאתים ושמונים אלף כל אלה גבורי חיל׃</verse>
        <verse osisID='2Chr.14.9'>ויצא אליהם זרח הכושי בחיל אלף אלפים ומרכבות שלש מאות ויבא עד מרשה׃</verse>
        <verse osisID='2Chr.14.10'>ויצא אסא לפניו ויערכו מלחמה בגיא צפתה למרשה׃</verse>
        <verse osisID='2Chr.14.11'>ויקרא אסא אל יהוה אלהיו ויאמר יהוה אין עמך לעזור בין רב לאין כח עזרנו יהוה אלהינו כי עליך נשענו ובשמך באנו על ההמון הזה יהוה אלהינו אתה אל יעצר עמך אנוש׃</verse>
        <verse osisID='2Chr.14.12'>ויגף יהוה את הכושים לפני אסא ולפני יהודה וינסו הכושים׃</verse>
        <verse osisID='2Chr.14.13'>וירדפם אסא והעם אשר עמו עד לגרר ויפל מכושים לאין להם מחיה כי נשברו לפני יהוה ולפני מחנהו וישאו שלל הרבה מאד׃</verse>
        <verse osisID='2Chr.14.14'>ויכו את כל הערים סביבות גרר כי היה פחד יהוה עליהם ויבזו את כל הערים כי בזה רבה היתה בהם׃</verse>
        <verse osisID='2Chr.14.15'>וגם אהלי מקנה הכו וישבו צאן לרב וגמלים וישבו ירושלם׃</verse>
      </chapter>
      <chapter osisID='2Chr.15'>
        <verse osisID='2Chr.15.1'>ועזריהו בן עודד היתה עליו רוח אלהים׃</verse>
        <verse osisID='2Chr.15.2'>ויצא לפני אסא ויאמר לו שמעוני אסא וכל יהודה ובנימן יהוה עמכם בהיותכם עמו ואם תדרשהו ימצא לכם ואם תעזבהו יעזב אתכם׃</verse>
        <verse osisID='2Chr.15.3'>וימים רבים לישראל ללא אלהי אמת וללא כהן מורה וללא תורה׃</verse>
        <verse osisID='2Chr.15.4'>וישב בצר לו על יהוה אלהי ישראל ויבקשהו וימצא להם׃</verse>
        <verse osisID='2Chr.15.5'>ובעתים ההם אין שלום ליוצא ולבא כי מהומת רבות על כל יושבי הארצות׃</verse>
        <verse osisID='2Chr.15.6'>וכתתו גוי בגוי ועיר בעיר כי אלהים הממם בכל צרה׃</verse>
        <verse osisID='2Chr.15.7'>ואתם חזקו ואל ירפו ידיכם כי יש שכר לפעלתכם׃</verse>
        <verse osisID='2Chr.15.8'>וכשמע אסא הדברים האלה והנבואה עדד הנביא התחזק ויעבר השקוצים מכל ארץ יהודה ובנימן ומן הערים אשר לכד מהר אפרים ויחדש את מזבח יהוה אשר לפני אולם יהוה׃</verse>
        <verse osisID='2Chr.15.9'>ויקבץ את כל יהודה ובנימן והגרים עמהם מאפרים ומנשה ומשמעון כי נפלו עליו מישראל לרב בראתם כי יהוה אלהיו עמו׃</verse>
        <verse osisID='2Chr.15.10'>ויקבצו ירושלם בחדש השלישי לשנת חמש עשרה למלכות אסא׃</verse>
        <verse osisID='2Chr.15.11'>ויזבחו ליהוה ביום ההוא מן השלל הביאו בקר שבע מאות וצאן שבעת אלפים׃</verse>
        <verse osisID='2Chr.15.12'>ויבאו בברית לדרוש את יהוה אלהי אבותיהם בכל לבבם ובכל נפשם׃</verse>
        <verse osisID='2Chr.15.13'>וכל אשר לא ידרש ליהוה אלהי ישראל יומת למן קטן ועד גדול למאיש ועד אשה׃</verse>
        <verse osisID='2Chr.15.14'>וישבעו ליהוה בקול גדול ובתרועה ובחצצרות ובשופרות׃</verse>
        <verse osisID='2Chr.15.15'>וישמחו כל יהודה על השבועה כי בכל לבבם נשבעו ובכל רצונם בקשהו וימצא להם וינח יהוה להם מסביב׃</verse>
        <verse osisID='2Chr.15.16'>וגם מעכה אם אסא המלך הסירה מגבירה אשר עשתה לאשרה מפלצת ויכרת אסא את מפלצתה וידק וישרף בנחל קדרון׃</verse>
        <verse osisID='2Chr.15.17'>והבמות לא סרו מישראל רק לבב אסא היה שלם כל ימיו׃</verse>
        <verse osisID='2Chr.15.18'>ויבא את קדשי אביו וקדשיו בית האלהים כסף וזהב וכלים׃</verse>
        <verse osisID='2Chr.15.19'>ומלחמה לא היתה עד שנת שלשים וחמש למלכות אסא׃</verse>
      </chapter>
      <chapter osisID='2Chr.16'>
        <verse osisID='2Chr.16.1'>בשנת שלשים ושש למלכות אסא עלה בעשא מלך ישראל על יהודה ויבן את הרמה לבלתי תת יוצא ובא לאסא מלך יהודה׃</verse>
        <verse osisID='2Chr.16.2'>ויצא אסא כסף וזהב מאצרות בית יהוה ובית המלך וישלח אל בן הדד מלך ארם היושב בדרמשק לאמר׃</verse>
        <verse osisID='2Chr.16.3'>ברית ביני ובינך ובין אבי ובין אביך הנה שלחתי לך כסף וזהב לך הפר בריתך את בעשא מלך ישראל ויעלה מעלי׃</verse>
        <verse osisID='2Chr.16.4'>וישמע בן הדד אל המלך אסא וישלח את שרי החילים אשר לו אל ערי ישראל ויכו את עיון ואת דן ואת אבל מים ואת כל מסכנות ערי נפתלי׃</verse>
        <verse osisID='2Chr.16.5'>ויהי כשמע בעשא ויחדל מבנות את הרמה וישבת את מלאכתו׃</verse>
        <verse osisID='2Chr.16.6'>ואסא המלך לקח את כל יהודה וישאו את אבני הרמה ואת עציה אשר בנה בעשא ויבן בהם את גבע ואת המצפה׃</verse>
        <verse osisID='2Chr.16.7'>ובעת ההיא בא חנני הראה אל אסא מלך יהודה ויאמר אליו בהשענך על מלך ארם ולא נשענת על יהוה אלהיך על כן נמלט חיל מלך ארם מידך׃</verse>
        <verse osisID='2Chr.16.8'>הלא הכושים והלובים היו לחיל לרב לרכב ולפרשים להרבה מאד ובהשענך על יהוה נתנם בידך׃</verse>
        <verse osisID='2Chr.16.9'>כי יהוה עיניו משטטות בכל הארץ להתחזק עם לבבם שלם אליו נסכלת על זאת כי מעתה יש עמך מלחמות׃</verse>
        <verse osisID='2Chr.16.10'>ויכעס אסא אל הראה ויתנהו בית המהפכת כי בזעף עמו על זאת וירצץ אסא מן העם בעת ההיא׃</verse>
        <verse osisID='2Chr.16.11'>והנה דברי אסא הראשונים והאחרונים הנם כתובים על ספר המלכים ליהודה וישראל׃</verse>
        <verse osisID='2Chr.16.12'>ויחלא אסא בשנת שלושים ותשע למלכותו ברגליו עד למעלה חליו וגם בחליו לא דרש את יהוה כי ברפאים׃</verse>
        <verse osisID='2Chr.16.13'>וישכב אסא עם אבתיו וימת בשנת ארבעים ואחת למלכו׃</verse>
        <verse osisID='2Chr.16.14'>ויקברהו בקברתיו אשר כרה לו בעיר דויד וישכיבהו במשכב אשר מלא בשמים וזנים מרקחים במרקחת מעשה וישרפו לו שרפה גדולה עד למאד׃</verse>
      </chapter>
      <chapter osisID='2Chr.17'>
        <verse osisID='2Chr.17.1'>וימלך יהושפט בנו תחתיו ויתחזק על ישראל׃</verse>
        <verse osisID='2Chr.17.2'>ויתן חיל בכל ערי יהודה הבצרות ויתן נציבים בארץ יהודה ובערי אפרים אשר לכד אסא אביו׃</verse>
        <verse osisID='2Chr.17.3'>ויהי יהוה עם יהושפט כי הלך בדרכי דויד אביו הראשנים ולא דרש לבעלים׃</verse>
        <verse osisID='2Chr.17.4'>כי לאלהי אביו דרש ובמצותיו הלך ולא כמעשה ישראל׃</verse>
        <verse osisID='2Chr.17.5'>ויכן יהוה את הממלכה בידו ויתנו כל יהודה מנחה ליהושפט ויהי לו עשר וכבוד לרב׃</verse>
        <verse osisID='2Chr.17.6'>ויגבה לבו בדרכי יהוה ועוד הסיר את הבמות ואת האשרים מיהודה׃</verse>
        <verse osisID='2Chr.17.7'>ובשנת שלוש למלכו שלח לשריו לבן חיל ולעבדיה ולזכריה ולנתנאל ולמיכיהו ללמד בערי יהודה׃</verse>
        <verse osisID='2Chr.17.8'>ועמהם הלוים שמעיהו ונתניהו וזבדיהו ועשהאל ושמרימות ויהונתן ואדניהו וטוביהו וטוב אדוניה הלוים ועמהם אלישמע ויהורם הכהנים׃</verse>
        <verse osisID='2Chr.17.9'>וילמדו ביהודה ועמהם ספר תורת יהוה ויסבו בכל ערי יהודה וילמדו בעם׃</verse>
        <verse osisID='2Chr.17.10'>ויהי פחד יהוה על כל ממלכות הארצות אשר סביבות יהודה ולא נלחמו עם יהושפט׃</verse>
        <verse osisID='2Chr.17.11'>ומן פלשתים מביאים ליהושפט מנחה וכסף משא גם הערביאים מביאים לו צאן אילים שבעת אלפים ושבע מאות ותישים שבעת אלפים ושבע מאות׃</verse>
        <verse osisID='2Chr.17.12'>ויהי יהושפט הלך וגדל עד למעלה ויבן ביהודה בירניות וערי מסכנות׃</verse>
        <verse osisID='2Chr.17.13'>ומלאכה רבה היה לו בערי יהודה ואנשי מלחמה גבורי חיל בירושלם׃</verse>
        <verse osisID='2Chr.17.14'>ואלה פקדתם לבית אבותיהם ליהודה שרי אלפים עדנה השר ועמו גבורי חיל שלש מאות אלף׃</verse>
        <verse osisID='2Chr.17.15'>ועל ידו יהוחנן השר ועמו מאתים ושמונים אלף׃</verse>
        <verse osisID='2Chr.17.16'>ועל ידו עמסיה בן זכרי המתנדב ליהוה ועמו מאתים אלף גבור חיל׃</verse>
        <verse osisID='2Chr.17.17'>ומן בנימן גבור חיל אלידע ועמו נשקי קשת ומגן מאתים אלף׃</verse>
        <verse osisID='2Chr.17.18'>ועל ידו יהוזבד ועמו מאה ושמונים אלף חלוצי צבא׃</verse>
        <verse osisID='2Chr.17.19'>אלה המשרתים את המלך מלבד אשר נתן המלך בערי המבצר בכל יהודה׃</verse>
      </chapter>
      <chapter osisID='2Chr.18'>
        <verse osisID='2Chr.18.1'>ויהי ליהושפט עשר וכבוד לרב ויתחתן לאחאב׃</verse>
        <verse osisID='2Chr.18.2'>וירד לקץ שנים אל אחאב לשמרון ויזבח לו אחאב צאן ובקר לרב ולעם אשר עמו ויסיתהו לעלות אל רמות גלעד׃</verse>
        <verse osisID='2Chr.18.3'>ויאמר אחאב מלך ישראל אל יהושפט מלך יהודה התלך עמי רמת גלעד ויאמר לו כמוני כמוך וכעמך עמי ועמך במלחמה׃</verse>
        <verse osisID='2Chr.18.4'>ויאמר יהושפט אל מלך ישראל דרש נא כיום את דבר יהוה׃</verse>
        <verse osisID='2Chr.18.5'>ויקבץ מלך ישראל את הנבאים ארבע מאות איש ויאמר אלהם הנלך אל רמת גלעד למלחמה אם אחדל ויאמרו עלה ויתן האלהים ביד המלך׃</verse>
        <verse osisID='2Chr.18.6'>ויאמר יהושפט האין פה נביא ליהוה עוד ונדרשה מאתו׃</verse>
        <verse osisID='2Chr.18.7'>ויאמר מלך ישראל אל יהושפט עוד איש אחד לדרוש את יהוה מאתו ואני שנאתיהו כי איננו מתנבא עלי לטובה כי כל ימיו לרעה הוא מיכיהו בן ימלא ויאמר יהושפט אל יאמר המלך כן׃</verse>
        <verse osisID='2Chr.18.8'>ויקרא מלך ישראל אל סריס אחד ויאמר מהר מיכהו בן ימלא׃</verse>
        <verse osisID='2Chr.18.9'>ומלך ישראל ויהושפט מלך יהודה יושבים איש על כסאו מלבשים בגדים וישבים בגרן פתח שער שמרון וכל הנביאים מתנבאים לפניהם׃</verse>
        <verse osisID='2Chr.18.10'>ויעש לו צדקיהו בן כנענה קרני ברזל ויאמר כה אמר יהוה באלה תנגח את ארם עד כלותם׃</verse>
        <verse osisID='2Chr.18.11'>וכל הנבאים נבאים כן לאמר עלה רמת גלעד והצלח ונתן יהוה ביד המלך׃</verse>
        <verse osisID='2Chr.18.12'>והמלאך אשר הלך לקרא למיכיהו דבר אליו לאמר הנה דברי הנבאים פה אחד טוב אל המלך ויהי נא דברך כאחד מהם ודברת טוב׃</verse>
        <verse osisID='2Chr.18.13'>ויאמר מיכיהו חי יהוה כי את אשר יאמר אלהי אתו אדבר׃</verse>
        <verse osisID='2Chr.18.14'>ויבא אל המלך ויאמר המלך אליו מיכה הנלך אל רמת גלעד למלחמה אם אחדל ויאמר עלו והצליחו וינתנו בידכם׃</verse>
        <verse osisID='2Chr.18.15'>ויאמר אליו המלך עד כמה פעמים אני משביעך אשר לא תדבר אלי רק אמת בשם יהוה׃</verse>
        <verse osisID='2Chr.18.16'>ויאמר ראיתי את כל ישראל נפוצים על ההרים כצאן אשר אין להן רעה ויאמר יהוה לא אדנים לאלה ישובו איש לביתו בשלום׃</verse>
        <verse osisID='2Chr.18.17'>ויאמר מלך ישראל אל יהושפט הלא אמרתי אליך לא יתנבא עלי טוב כי אם לרע׃</verse>
        <verse osisID='2Chr.18.18'>ויאמר לכן שמעו דבר יהוה ראיתי את יהוה יושב על כסאו וכל צבא השמים עמדים על ימינו ושמאלו׃</verse>
        <verse osisID='2Chr.18.19'>ויאמר יהוה מי יפתה את אחאב מלך ישראל ויעל ויפל ברמות גלעד ויאמר זה אמר ככה וזה אמר ככה׃</verse>
        <verse osisID='2Chr.18.20'>ויצא הרוח ויעמד לפני יהוה ויאמר אני אפתנו ויאמר יהוה אליו במה׃</verse>
        <verse osisID='2Chr.18.21'>ויאמר אצא והייתי לרוח שקר בפי כל נביאיו ויאמר תפתה וגם תוכל צא ועשה כן׃</verse>
        <verse osisID='2Chr.18.22'>ועתה הנה נתן יהוה רוח שקר בפי נביאיך אלה ויהוה דבר עליך רעה׃</verse>
        <verse osisID='2Chr.18.23'>ויגש צדקיהו בן כנענה ויך את מיכיהו על הלחי ויאמר אי זה הדרך עבר רוח יהוה מאתי לדבר אתך׃</verse>
        <verse osisID='2Chr.18.24'>ויאמר מיכיהו הנך ראה ביום ההוא אשר תבוא חדר בחדר להחבא׃</verse>
        <verse osisID='2Chr.18.25'>ויאמר מלך ישראל קחו את מיכיהו והשיבהו אל אמון שר העיר ואל יואש בן המלך׃</verse>
        <verse osisID='2Chr.18.26'>ואמרתם כה אמר המלך שימו זה בית הכלא והאכלהו לחם לחץ ומים לחץ עד שובי בשלום׃</verse>
        <verse osisID='2Chr.18.27'>ויאמר מיכיהו אם שוב תשוב בשלום לא דבר יהוה בי ויאמר שמעו עמים כלם׃</verse>
        <verse osisID='2Chr.18.28'>ויעל מלך ישראל ויהושפט מלך יהודה אל רמת גלעד׃</verse>
        <verse osisID='2Chr.18.29'>ויאמר מלך ישראל אל יהושפט התחפש ובוא במלחמה ואתה לבש בגדיך ויתחפש מלך ישראל ויבאו במלחמה׃</verse>
        <verse osisID='2Chr.18.30'>ומלך ארם צוה את שרי הרכב אשר לו לאמר לא תלחמו את הקטן את הגדול כי אם את מלך ישראל לבדו׃</verse>
        <verse osisID='2Chr.18.31'>ויהי כראות שרי הרכב את יהושפט והמה אמרו מלך ישראל הוא ויסבו עליו להלחם ויזעק יהושפט ויהוה עזרו ויסיתם אלהים ממנו׃</verse>
        <verse osisID='2Chr.18.32'>ויהי כראות שרי הרכב כי לא היה מלך ישראל וישבו מאחריו׃</verse>
        <verse osisID='2Chr.18.33'>ואיש משך בקשת לתמו ויך את מלך ישראל בין הדבקים ובין השרין ויאמר לרכב הפך ידיך והוצאתני מן המחנה כי החליתי׃</verse>
        <verse osisID='2Chr.18.34'>ותעל המלחמה ביום ההוא ומלך ישראל היה מעמיד במרכבה נכח ארם עד הערב וימת לעת בוא השמש׃</verse>
      </chapter>
      <chapter osisID='2Chr.19'>
        <verse osisID='2Chr.19.1'>וישב יהושפט מלך יהודה אל ביתו בשלום לירושלם׃</verse>
        <verse osisID='2Chr.19.2'>ויצא אל פניו יהוא בן חנני החזה ויאמר אל המלך יהושפט הלרשע לעזר ולשנאי יהוה תאהב ובזאת עליך קצף מלפני יהוה׃</verse>
        <verse osisID='2Chr.19.3'>אבל דברים טובים נמצאו עמך כי בערת האשרות מן הארץ והכינות לבבך לדרש האלהים׃</verse>
        <verse osisID='2Chr.19.4'>וישב יהושפט בירושלם וישב ויצא בעם מבאר שבע עד הר אפרים וישיבם אל יהוה אלהי אבותיהם׃</verse>
        <verse osisID='2Chr.19.5'>ויעמד שפטים בארץ בכל ערי יהודה הבצרות לעיר ועיר׃</verse>
        <verse osisID='2Chr.19.6'>ויאמר אל השפטים ראו מה אתם עשים כי לא לאדם תשפטו כי ליהוה ועמכם בדבר משפט׃</verse>
        <verse osisID='2Chr.19.7'>ועתה יהי פחד יהוה עליכם שמרו ועשו כי אין עם יהוה אלהינו עולה ומשא פנים ומקח שחד׃</verse>
        <verse osisID='2Chr.19.8'>וגם בירושלם העמיד יהושפט מן הלוים והכהנים ומראשי האבות לישראל למשפט יהוה ולריב וישבו ירושלם׃</verse>
        <verse osisID='2Chr.19.9'>ויצו עליהם לאמר כה תעשון ביראת יהוה באמונה ובלבב שלם׃</verse>
        <verse osisID='2Chr.19.10'>וכל ריב אשר יבוא עליכם מאחיכם הישבים בעריהם בין דם לדם בין תורה למצוה לחקים ולמשפטים והזהרתם אתם ולא יאשמו ליהוה והיה קצף עליכם ועל אחיכם כה תעשון ולא תאשמו׃</verse>
        <verse osisID='2Chr.19.11'>והנה אמריהו כהן הראש עליכם לכל דבר יהוה וזבדיהו בן ישמעאל הנגיד לבית יהודה לכל דבר המלך ושטרים הלוים לפניכם חזקו ועשו ויהי יהוה עם הטוב׃</verse>
      </chapter>
      <chapter osisID='2Chr.20'>
        <verse osisID='2Chr.20.1'>ויהי אחריכן באו בני מואב ובני עמון ועמהם מהעמונים על יהושפט למלחמה׃</verse>
        <verse osisID='2Chr.20.2'>ויבאו ויגידו ליהושפט לאמר בא עליך המון רב מעבר לים מארם והנם בחצצון תמר היא עין גדי׃</verse>
        <verse osisID='2Chr.20.3'>וירא ויתן יהושפט את פניו לדרוש ליהוה ויקרא צום על כל יהודה׃</verse>
        <verse osisID='2Chr.20.4'>ויקבצו יהודה לבקש מיהוה גם מכל ערי יהודה באו לבקש את יהוה׃</verse>
        <verse osisID='2Chr.20.5'>ויעמד יהושפט בקהל יהודה וירושלם בבית יהוה לפני החצר החדשה׃</verse>
        <verse osisID='2Chr.20.6'>ויאמר יהוה אלהי אבתינו הלא אתה הוא אלהים בשמים ואתה מושל בכל ממלכות הגוים ובידך כח וגבורה ואין עמך להתיצב׃</verse>
        <verse osisID='2Chr.20.7'>הלא אתה אלהינו הורשת את ישבי הארץ הזאת מלפני עמך ישראל ותתנה לזרע אברהם אהבך לעולם׃</verse>
        <verse osisID='2Chr.20.8'>וישבו בה ויבנו לך בה מקדש לשמך לאמר׃</verse>
        <verse osisID='2Chr.20.9'>אם תבוא עלינו רעה חרב שפוט ודבר ורעב נעמדה לפני הבית הזה ולפניך כי שמך בבית הזה ונזעק אליך מצרתנו ותשמע ותושיע׃</verse>
        <verse osisID='2Chr.20.10'>ועתה הנה בני עמון ומואב והר שעיר אשר לא נתתה לישראל לבוא בהם בבאם מארץ מצרים כי סרו מעליהם ולא השמידום׃</verse>
        <verse osisID='2Chr.20.11'>והנה הם גמלים עלינו לבוא לגרשנו מירשתך אשר הורשתנו׃</verse>
        <verse osisID='2Chr.20.12'>אלהינו הלא תשפט בם כי אין בנו כח לפני ההמון הרב הזה הבא עלינו ואנחנו לא נדע מה נעשה כי עליך עינינו׃</verse>
        <verse osisID='2Chr.20.13'>וכל יהודה עמדים לפני יהוה גם טפם נשיהם ובניהם׃</verse>
        <verse osisID='2Chr.20.14'>ויחזיאל בן זכריהו בן בניה בן יעיאל בן מתניה הלוי מן בני אסף היתה עליו רוח יהוה בתוך הקהל׃</verse>
        <verse osisID='2Chr.20.15'>ויאמר הקשיבו כל יהודה וישבי ירושלם והמלך יהושפט כה אמר יהוה לכם אתם אל תיראו ואל תחתו מפני ההמון הרב הזה כי לא לכם המלחמה כי לאלהים׃</verse>
        <verse osisID='2Chr.20.16'>מחר רדו עליהם הנם עלים במעלה הציץ ומצאתם אתם בסוף הנחל פני מדבר ירואל׃</verse>
        <verse osisID='2Chr.20.17'>לא לכם להלחם בזאת התיצבו עמדו וראו את ישועת יהוה עמכם יהודה וירושלם אל תיראו ואל תחתו מחר צאו לפניהם ויהוה עמכם׃</verse>
        <verse osisID='2Chr.20.18'>ויקד יהושפט אפים ארצה וכל יהודה וישבי ירושלם נפלו לפני יהוה להשתחות ליהוה׃</verse>
        <verse osisID='2Chr.20.19'>ויקמו הלוים מן בני הקהתים ומן בני הקרחים להלל ליהוה אלהי ישראל בקול גדול למעלה׃</verse>
        <verse osisID='2Chr.20.20'>וישכימו בבקר ויצאו למדבר תקוע ובצאתם עמד יהושפט ויאמר שמעוני יהודה וישבי ירושלם האמינו ביהוה אלהיכם ותאמנו האמינו בנביאיו והצליחו׃</verse>
        <verse osisID='2Chr.20.21'>ויועץ אל העם ויעמד משררים ליהוה ומהללים להדרת קדש בצאת לפני החלוץ ואמרים הודו ליהוה כי לעולם חסדו׃</verse>
        <verse osisID='2Chr.20.22'>ובעת החלו ברנה ותהלה נתן יהוה מארבים על בני עמון מואב והר שעיר הבאים ליהודה וינגפו׃</verse>
        <verse osisID='2Chr.20.23'>ויעמדו בני עמון ומואב על ישבי הר שעיר להחרים ולהשמיד וככלותם ביושבי שעיר עזרו איש ברעהו למשחית׃</verse>
        <verse osisID='2Chr.20.24'>ויהודה בא על המצפה למדבר ויפנו אל ההמון והנם פגרים נפלים ארצה ואין פליטה׃</verse>
        <verse osisID='2Chr.20.25'>ויבא יהושפט ועמו לבז את שללם וימצאו בהם לרב ורכוש ופגרים וכלי חמדות וינצלו להם לאין משא ויהיו ימים שלושה בזזים את השלל כי רב הוא׃</verse>
        <verse osisID='2Chr.20.26'>וביום הרבעי נקהלו לעמק ברכה כי שם ברכו את יהוה על כן קראו את שם המקום ההוא עמק ברכה עד היום׃</verse>
        <verse osisID='2Chr.20.27'>וישבו כל איש יהודה וירושלם ויהושפט בראשם לשוב אל ירושלם בשמחה כי שמחם יהוה מאויביהם׃</verse>
        <verse osisID='2Chr.20.28'>ויבאו ירושלם בנבלים ובכנרות ובחצצרות אל בית יהוה׃</verse>
        <verse osisID='2Chr.20.29'>ויהי פחד אלהים על כל ממלכות הארצות בשמעם כי נלחם יהוה עם אויבי ישראל׃</verse>
        <verse osisID='2Chr.20.30'>ותשקט מלכות יהושפט וינח לו אלהיו מסביב׃</verse>
        <verse osisID='2Chr.20.31'>וימלך יהושפט על יהודה בן שלשים וחמש שנה במלכו ועשרים וחמש שנה מלך בירושלם ושם אמו עזובה בת שלחי׃</verse>
        <verse osisID='2Chr.20.32'>וילך בדרך אביו אסא ולא סר ממנה לעשות הישר בעיני יהוה׃</verse>
        <verse osisID='2Chr.20.33'>אך הבמות לא סרו ועוד העם לא הכינו לבבם לאלהי אבתיהם׃</verse>
        <verse osisID='2Chr.20.34'>ויתר דברי יהושפט הראשנים והאחרנים הנם כתובים בדברי יהוא בן חנני אשר העלה על ספר מלכי ישראל׃</verse>
        <verse osisID='2Chr.20.35'>ואחריכן אתחבר יהושפט מלך יהודה עם אחזיה מלך ישראל הוא הרשיע לעשות׃</verse>
        <verse osisID='2Chr.20.36'>ויחברהו עמו לעשות אניות ללכת תרשיש ויעשו אניות בעציון גבר׃</verse>
        <verse osisID='2Chr.20.37'>ויתנבא אליעזר בן דדוהו ממרשה על יהושפט לאמר כהתחברך עם אחזיהו פרץ יהוה את מעשיך וישברו אניות ולא עצרו ללכת אל תרשיש׃</verse>
      </chapter>
      <chapter osisID='2Chr.21'>
        <verse osisID='2Chr.21.1'>וישכב יהושפט עם אבתיו ויקבר עם אבתיו בעיר דויד וימלך יהורם בנו תחתיו׃</verse>
        <verse osisID='2Chr.21.2'>ולו אחים בני יהושפט עזריה ויחיאל וזכריהו ועזריהו ומיכאל ושפטיהו כל אלה בני יהושפט מלך ישראל׃</verse>
        <verse osisID='2Chr.21.3'>ויתן להם אביהם מתנות רבות לכסף ולזהב ולמגדנות עם ערי מצרות ביהודה ואת הממלכה נתן ליהורם כי הוא הבכור׃</verse>
        <verse osisID='2Chr.21.4'>ויקם יהורם על ממלכת אביו ויתחזק ויהרג את כל אחיו בחרב וגם משרי ישראל׃</verse>
        <verse osisID='2Chr.21.5'>בן שלשים ושתים שנה יהורם במלכו ושמונה שנים מלך בירושלם׃</verse>
        <verse osisID='2Chr.21.6'>וילך בדרך מלכי ישראל כאשר עשו בית אחאב כי בת אחאב היתה לו אשה ויעש הרע בעיני יהוה׃</verse>
        <verse osisID='2Chr.21.7'>ולא אבה יהוה להשחית את בית דויד למען הברית אשר כרת לדויד וכאשר אמר לתת לו ניר ולבניו כל הימים׃</verse>
        <verse osisID='2Chr.21.8'>בימיו פשע אדום מתחת יד יהודה וימליכו עליהם מלך׃</verse>
        <verse osisID='2Chr.21.9'>ויעבר יהורם עם שריו וכל הרכב עמו ויהי קם לילה ויך את אדום הסובב אליו ואת שרי הרכב׃</verse>
        <verse osisID='2Chr.21.10'>ויפשע אדום מתחת יד יהודה עד היום הזה אז תפשע לבנה בעת ההיא מתחת ידו כי עזב את יהוה אלהי אבתיו׃</verse>
        <verse osisID='2Chr.21.11'>גם הוא עשה במות בהרי יהודה ויזן את ישבי ירושלם וידח את יהודה׃</verse>
        <verse osisID='2Chr.21.12'>ויבא אליו מכתב מאליהו הנביא לאמר כה אמר יהוה אלהי דויד אביך תחת אשר לא הלכת בדרכי יהושפט אביך ובדרכי אסא מלך יהודה׃</verse>
        <verse osisID='2Chr.21.13'>ותלך בדרך מלכי ישראל ותזנה את יהודה ואת ישבי ירושלם כהזנות בית אחאב וגם את אחיך בית אביך הטובים ממך הרגת׃</verse>
        <verse osisID='2Chr.21.14'>הנה יהוה נגף מגפה גדולה בעמך ובבניך ובנשיך ובכל רכושך׃</verse>
        <verse osisID='2Chr.21.15'>ואתה בחליים רבים במחלה מעיך עד יצאו מעיך מן החלי ימים על ימים׃</verse>
        <verse osisID='2Chr.21.16'>ויער יהוה על יהורם את רוח הפלשתים והערבים אשר על יד כושים׃</verse>
        <verse osisID='2Chr.21.17'>ויעלו ביהודה ויבקעוה וישבו את כל הרכוש הנמצא לבית המלך וגם בניו ונשיו ולא נשאר לו בן כי אם יהואחז קטן בניו׃</verse>
        <verse osisID='2Chr.21.18'>ואחרי כל זאת נגפו יהוה במעיו לחלי לאין מרפא׃</verse>
        <verse osisID='2Chr.21.19'>ויהי לימים מימים וכעת צאת הקץ לימים שנים יצאו מעיו עם חליו וימת בתחלאים רעים ולא עשו לו עמו שרפה כשרפת אבתיו׃</verse>
        <verse osisID='2Chr.21.20'>בן שלשים ושתים היה במלכו ושמונה שנים מלך בירושלם וילך בלא חמדה ויקברהו בעיר דויד ולא בקברות המלכים׃</verse>
      </chapter>
      <chapter osisID='2Chr.22'>
        <verse osisID='2Chr.22.1'>וימליכו יושבי ירושלם את אחזיהו בנו הקטן תחתיו כי כל הראשנים הרג הגדוד הבא בערבים למחנה וימלך אחזיהו בן יהורם מלך יהודה׃</verse>
        <verse osisID='2Chr.22.2'>בן ארבעים ושתים שנה אחזיהו במלכו ושנה אחת מלך בירושלם ושם אמו עתליהו בת עמרי׃</verse>
        <verse osisID='2Chr.22.3'>גם הוא הלך בדרכי בית אחאב כי אמו היתה יועצתו להרשיע׃</verse>
        <verse osisID='2Chr.22.4'>ויעש הרע בעיני יהוה כבית אחאב כי המה היו לו יועצים אחרי מות אביו למשחית לו׃</verse>
        <verse osisID='2Chr.22.5'>גם בעצתם הלך וילך את יהורם בן אחאב מלך ישראל למלחמה על חזאל מלך ארם ברמות גלעד ויכו הרמים את יורם׃</verse>
        <verse osisID='2Chr.22.6'>וישב להתרפא ביזרעאל כי המכים אשר הכהו ברמה בהלחמו את חזהאל מלך ארם ועזריהו בן יהורם מלך יהודה ירד לראות את יהורם בן אחאב ביזרעאל כי חלה הוא׃</verse>
        <verse osisID='2Chr.22.7'>ומאלהים היתה תבוסת אחזיהו לבוא אל יורם ובבאו יצא עם יהורם אל יהוא בן נמשי אשר משחו יהוה להכרית את בית אחאב׃</verse>
        <verse osisID='2Chr.22.8'>ויהי כהשפט יהוא עם בית אחאב וימצא את שרי יהודה ובני אחי אחזיהו משרתים לאחזיהו ויהרגם׃</verse>
        <verse osisID='2Chr.22.9'>ויבקש את אחזיהו וילכדהו והוא מתחבא בשמרון ויבאהו אל יהוא וימתהו ויקברהו כי אמרו בן יהושפט הוא אשר דרש את יהוה בכל לבבו ואין לבית אחזיהו לעצר כח לממלכה׃</verse>
        <verse osisID='2Chr.22.10'>ועתליהו אם אחזיהו ראתה כי מת בנה ותקם ותדבר את כל זרע הממלכה לבית יהודה׃</verse>
        <verse osisID='2Chr.22.11'>ותקח יהושבעת בת המלך את יואש בן אחזיהו ותגנב אתו מתוך בני המלך המומתים ותתן אתו ואת מינקתו בחדר המטות ותסתירהו יהושבעת בת המלך יהורם אשת יהוידע הכהן כי היא היתה אחות אחזיהו מפני עתליהו ולא המיתתהו׃</verse>
        <verse osisID='2Chr.22.12'>ויהי אתם בבית האלהים מתחבא שש שנים ועתליה מלכת על הארץ׃</verse>
      </chapter>
      <chapter osisID='2Chr.23'>
        <verse osisID='2Chr.23.1'>ובשנה השבעית התחזק יהוידע ויקח את שרי המאות לעזריהו בן ירחם ולישמעאל בן יהוחנן ולעזריהו בן עובד ואת מעשיהו בן עדיהו ואת אלישפט בן זכרי עמו בברית׃</verse>
        <verse osisID='2Chr.23.2'>ויסבו ביהודה ויקבצו את הלוים מכל ערי יהודה וראשי האבות לישראל ויבאו אל ירושלם׃</verse>
        <verse osisID='2Chr.23.3'>ויכרת כל הקהל ברית בבית האלהים עם המלך ויאמר להם הנה בן המלך ימלך כאשר דבר יהוה על בני דויד׃</verse>
        <verse osisID='2Chr.23.4'>זה הדבר אשר תעשו השלשית מכם באי השבת לכהנים וללוים לשערי הספים׃</verse>
        <verse osisID='2Chr.23.5'>והשלשית בבית המלך והשלשית בשער היסוד וכל העם בחצרות בית יהוה׃</verse>
        <verse osisID='2Chr.23.6'>ואל יבוא בית יהוה כי אם הכהנים והמשרתים ללוים המה יבאו כי קדש המה וכל העם ישמרו משמרת יהוה׃</verse>
        <verse osisID='2Chr.23.7'>והקיפו הלוים את המלך סביב איש וכליו בידו והבא אל הבית יומת והיו את המלך בבאו ובצאתו׃</verse>
        <verse osisID='2Chr.23.8'>ויעשו הלוים וכל יהודה ככל אשר צוה יהוידע הכהן ויקחו איש את אנשיו באי השבת עם יוצאי השבת כי לא פטר יהוידע הכהן את המחלקות׃</verse>
        <verse osisID='2Chr.23.9'>ויתן יהוידע הכהן לשרי המאות את החניתים ואת המגנות ואת השלטים אשר למלך דויד אשר בית האלהים׃</verse>
        <verse osisID='2Chr.23.10'>ויעמד את כל העם ואיש שלחו בידו מכתף הבית הימנית עד כתף הבית השמאלית למזבח ולבית על המלך סביב׃</verse>
        <verse osisID='2Chr.23.11'>ויוציאו את בן המלך ויתנו עליו את הנזר ואת העדות וימליכו אתו וימשחהו יהוידע ובניו ויאמרו יחי המלך׃</verse>
        <verse osisID='2Chr.23.12'>ותשמע עתליהו את קול העם הרצים והמהללים את המלך ותבוא אל העם בית יהוה׃</verse>
        <verse osisID='2Chr.23.13'>ותרא והנה המלך עומד על עמודו במבוא והשרים והחצצרות על המלך וכל עם הארץ שמח ותוקע בחצצרות והמשוררים בכלי השיר ומודיעים להלל ותקרע עתליהו את בגדיה ותאמר קשר קשר׃</verse>
        <verse osisID='2Chr.23.14'>ויוצא יהוידע הכהן את שרי המאות פקודי החיל ויאמר אלהם הוציאוה אל מבית השדרות והבא אחריה יומת בחרב כי אמר הכהן לא תמיתוה בית יהוה׃</verse>
        <verse osisID='2Chr.23.15'>וישימו לה ידים ותבוא אל מבוא שער הסוסים בית המלך וימיתוה שם׃</verse>
        <verse osisID='2Chr.23.16'>ויכרת יהוידע ברית בינו ובין כל העם ובין המלך להיות לעם ליהוה׃</verse>
        <verse osisID='2Chr.23.17'>ויבאו כל העם בית הבעל ויתצהו ואת מזבחתיו ואת צלמיו שברו ואת מתן כהן הבעל הרגו לפני המזבחות׃</verse>
        <verse osisID='2Chr.23.18'>וישם יהוידע פקדת בית יהוה ביד הכהנים הלוים אשר חלק דויד על בית יהוה להעלות עלות יהוה ככתוב בתורת משה בשמחה ובשיר על ידי דויד׃</verse>
        <verse osisID='2Chr.23.19'>ויעמד השוערים על שערי בית יהוה ולא יבא טמא לכל דבר׃</verse>
        <verse osisID='2Chr.23.20'>ויקח את שרי המאות ואת האדירים ואת המושלים בעם ואת כל עם הארץ ויורד את המלך מבית יהוה ויבאו בתוך שער העליון בית המלך ויושיבו את המלך על כסא הממלכה׃</verse>
        <verse osisID='2Chr.23.21'>וישמחו כל עם הארץ והעיר שקטה ואת עתליהו המיתו בחרב׃</verse>
      </chapter>
      <chapter osisID='2Chr.24'>
        <verse osisID='2Chr.24.1'>בן שבע שנים יאש במלכו וארבעים שנה מלך בירושלם ושם אמו צביה מבאר שבע׃</verse>
        <verse osisID='2Chr.24.2'>ויעש יואש הישר בעיני יהוה כל ימי יהוידע הכהן׃</verse>
        <verse osisID='2Chr.24.3'>וישא לו יהוידע נשים שתים ויולד בנים ובנות׃</verse>
        <verse osisID='2Chr.24.4'>ויהי אחריכן היה עם לב יואש לחדש את בית יהוה׃</verse>
        <verse osisID='2Chr.24.5'>ויקבץ את הכהנים והלוים ויאמר להם צאו לערי יהודה וקבצו מכל ישראל כסף לחזק את בית אלהיכם מדי שנה בשנה ואתם תמהרו לדבר ולא מהרו הלוים׃</verse>
        <verse osisID='2Chr.24.6'>ויקרא המלך ליהוידע הראש ויאמר לו מדוע לא דרשת על הלוים להביא מיהודה ומירושלם את משאת משה עבד יהוה והקהל לישראל לאהל העדות׃</verse>
        <verse osisID='2Chr.24.7'>כי עתליהו המרשעת בניה פרצו את בית האלהים וגם כל קדשי בית יהוה עשו לבעלים׃</verse>
        <verse osisID='2Chr.24.8'>ויאמר המלך ויעשו ארון אחד ויתנהו בשער בית יהוה חוצה׃</verse>
        <verse osisID='2Chr.24.9'>ויתנו קול ביהודה ובירושלם להביא ליהוה משאת משה עבד האלהים על ישראל במדבר׃</verse>
        <verse osisID='2Chr.24.10'>וישמחו כל השרים וכל העם ויביאו וישליכו לארון עד לכלה׃</verse>
        <verse osisID='2Chr.24.11'>ויהי בעת יביא את הארון אל פקדת המלך ביד הלוים וכראותם כי רב הכסף ובא סופר המלך ופקיד כהן הראש ויערו את הארון וישאהו וישיבהו אל מקמו כה עשו ליום ביום ויאספו כסף לרב׃</verse>
        <verse osisID='2Chr.24.12'>ויתנהו המלך ויהוידע אל עושה מלאכת עבודת בית יהוה ויהיו שכרים חצבים וחרשים לחדש בית יהוה וגם לחרשי ברזל ונחשת לחזק את בית יהוה׃</verse>
        <verse osisID='2Chr.24.13'>ויעשו עשי המלאכה ותעל ארוכה למלאכה בידם ויעמידו את בית האלהים על מתכנתו ויאמצהו׃</verse>
        <verse osisID='2Chr.24.14'>וככלותם הביאו לפני המלך ויהוידע את שאר הכסף ויעשהו כלים לבית יהוה כלי שרת והעלות וכפות וכלי זהב וכסף ויהיו מעלים עלות בבית יהוה תמיד כל ימי יהוידע׃</verse>
        <verse osisID='2Chr.24.15'>ויזקן יהוידע וישבע ימים וימת בן מאה ושלשים שנה במותו׃</verse>
        <verse osisID='2Chr.24.16'>ויקברהו בעיר דויד עם המלכים כי עשה טובה בישראל ועם האלהים וביתו׃</verse>
        <verse osisID='2Chr.24.17'>ואחרי מות יהוידע באו שרי יהודה וישתחוו למלך אז שמע המלך אליהם׃</verse>
        <verse osisID='2Chr.24.18'>ויעזבו את בית יהוה אלהי אבותיהם ויעבדו את האשרים ואת העצבים ויהי קצף על יהודה וירושלם באשמתם זאת׃</verse>
        <verse osisID='2Chr.24.19'>וישלח בהם נבאים להשיבם אל יהוה ויעידו בם ולא האזינו׃</verse>
        <verse osisID='2Chr.24.20'>ורוח אלהים לבשה את זכריה בן יהוידע הכהן ויעמד מעל לעם ויאמר להם כה אמר האלהים למה אתם עברים את מצות יהוה ולא תצליחו כי עזבתם את יהוה ויעזב אתכם׃</verse>
        <verse osisID='2Chr.24.21'>ויקשרו עליו וירגמהו אבן במצות המלך בחצר בית יהוה׃</verse>
        <verse osisID='2Chr.24.22'>ולא זכר יואש המלך החסד אשר עשה יהוידע אביו עמו ויהרג את בנו וכמותו אמר ירא יהוה וידרש׃</verse>
        <verse osisID='2Chr.24.23'>ויהי לתקופת השנה עלה עליו חיל ארם ויבאו אל יהודה וירושלם וישחיתו את כל שרי העם מעם וכל שללם שלחו למלך דרמשק׃</verse>
        <verse osisID='2Chr.24.24'>כי במצער אנשים באו חיל ארם ויהוה נתן בידם חיל לרב מאד כי עזבו את יהוה אלהי אבותיהם ואת יואש עשו שפטים׃</verse>
        <verse osisID='2Chr.24.25'>ובלכתם ממנו כי עזבו אתו במחליים רבים התקשרו עליו עבדיו בדמי בני יהוידע הכהן ויהרגהו על מטתו וימת ויקברהו בעיר דויד ולא קברהו בקברות המלכים׃</verse>
        <verse osisID='2Chr.24.26'>ואלה המתקשרים עליו זבד בן שמעת העמונית ויהוזבד בן שמרית המואבית׃</verse>
        <verse osisID='2Chr.24.27'>ובניו ורב המשא עליו ויסוד בית האלהים הנם כתובים על מדרש ספר המלכים וימלך אמציהו בנו תחתיו׃</verse>
      </chapter>
      <chapter osisID='2Chr.25'>
        <verse osisID='2Chr.25.1'>בן עשרים וחמש שנה מלך אמציהו ועשרים ותשע שנה מלך בירושלם ושם אמו יהועדן מירושלים׃</verse>
        <verse osisID='2Chr.25.2'>ויעש הישר בעיני יהוה רק לא בלבב שלם׃</verse>
        <verse osisID='2Chr.25.3'>ויהי כאשר חזקה הממלכה עליו ויהרג את עבדיו המכים את המלך אביו׃</verse>
        <verse osisID='2Chr.25.4'>ואת בניהם לא המית כי ככתוב בתורה בספר משה אשר צוה יהוה לאמר לא ימותו אבות על בנים ובנים לא ימותו על אבות כי איש בחטאו ימותו׃</verse>
        <verse osisID='2Chr.25.5'>ויקבץ אמציהו את יהודה ויעמידם לבית אבות לשרי האלפים ולשרי המאות לכל יהודה ובנימן ויפקדם למבן עשרים שנה ומעלה וימצאם שלש מאות אלף בחור יוצא צבא אחז רמח וצנה׃</verse>
        <verse osisID='2Chr.25.6'>וישכר מישראל מאה אלף גבור חיל במאה ככר כסף׃</verse>
        <verse osisID='2Chr.25.7'>ואיש האלהים בא אליו לאמר המלך אל יבא עמך צבא ישראל כי אין יהוה עם ישראל כל בני אפרים׃</verse>
        <verse osisID='2Chr.25.8'>כי אם בא אתה עשה חזק למלחמה יכשילך האלהים לפני אויב כי יש כח באלהים לעזור ולהכשיל׃</verse>
        <verse osisID='2Chr.25.9'>ויאמר אמציהו לאיש האלהים ומה לעשות למאת הככר אשר נתתי לגדוד ישראל ויאמר איש האלהים יש ליהוה לתת לך הרבה מזה׃</verse>
        <verse osisID='2Chr.25.10'>ויבדילם אמציהו להגדוד אשר בא אליו מאפרים ללכת למקומם ויחר אפם מאד ביהודה וישובו למקומם בחרי אף׃</verse>
        <verse osisID='2Chr.25.11'>ואמציהו התחזק וינהג את עמו וילך גיא המלח ויך את בני שעיר עשרת אלפים׃</verse>
        <verse osisID='2Chr.25.12'>ועשרת אלפים חיים שבו בני יהודה ויביאום לראש הסלע וישליכום מראש הסלע וכלם נבקעו׃</verse>
        <verse osisID='2Chr.25.13'>ובני הגדוד אשר השיב אמציהו מלכת עמו למלחמה ויפשטו בערי יהודה משמרון ועד בית חורון ויכו מהם שלשת אלפים ויבזו בזה רבה׃</verse>
        <verse osisID='2Chr.25.14'>ויהי אחרי בוא אמציהו מהכות את אדומים ויבא את אלהי בני שעיר ויעמידם לו לאלהים ולפניהם ישתחוה ולהם יקטר׃</verse>
        <verse osisID='2Chr.25.15'>ויחר אף יהוה באמציהו וישלח אליו נביא ויאמר לו למה דרשת את אלהי העם אשר לא הצילו את עמם מידך׃</verse>
        <verse osisID='2Chr.25.16'>ויהי בדברו אליו ויאמר לו הליועץ למלך נתנוך חדל לך למה יכוך ויחדל הנביא ויאמר ידעתי כי יעץ אלהים להשחיתך כי עשית זאת ולא שמעת לעצתי׃</verse>
        <verse osisID='2Chr.25.17'>ויועץ אמציהו מלך יהודה וישלח אל יואש בן יהואחז בן יהוא מלך ישראל לאמר לך נתראה פנים׃</verse>
        <verse osisID='2Chr.25.18'>וישלח יואש מלך ישראל אל אמציהו מלך יהודה לאמר החוח אשר בלבנון שלח אל הארז אשר בלבנון לאמר תנה את בתך לבני לאשה ותעבר חית השדה אשר בלבנון ותרמס את החוח׃</verse>
        <verse osisID='2Chr.25.19'>אמרת הנה הכית את אדום ונשאך לבך להכביד עתה שבה בביתך למה תתגרה ברעה ונפלת אתה ויהודה עמך׃</verse>
        <verse osisID='2Chr.25.20'>ולא שמע אמציהו כי מהאלהים היא למען תתם ביד כי דרשו את אלהי אדום׃</verse>
        <verse osisID='2Chr.25.21'>ויעל יואש מלך ישראל ויתראו פנים הוא ואמציהו מלך יהודה בבית שמש אשר ליהודה׃</verse>
        <verse osisID='2Chr.25.22'>וינגף יהודה לפני ישראל וינסו איש לאהליו׃</verse>
        <verse osisID='2Chr.25.23'>ואת אמציהו מלך יהודה בן יואש בן יהואחז תפש יואש מלך ישראל בבית שמש ויביאהו ירושלם ויפרץ בחומת ירושלם משער אפרים עד שער הפונה ארבע מאות אמה׃</verse>
        <verse osisID='2Chr.25.24'>וכל הזהב והכסף ואת כל הכלים הנמצאים בבית האלהים עם עבד אדום ואת אצרות בית המלך ואת בני התערבות וישב שמרון׃</verse>
        <verse osisID='2Chr.25.25'>ויחי אמציהו בן יואש מלך יהודה אחרי מות יואש בן יהואחז מלך ישראל חמש עשרה שנה׃</verse>
        <verse osisID='2Chr.25.26'>ויתר דברי אמציהו הראשנים והאחרונים הלא הנם כתובים על ספר מלכי יהודה וישראל׃</verse>
        <verse osisID='2Chr.25.27'>ומעת אשר סר אמציהו מאחרי יהוה ויקשרו עליו קשר בירושלם וינס לכישה וישלחו אחריו לכישה וימיתהו שם׃</verse>
        <verse osisID='2Chr.25.28'>וישאהו על הסוסים ויקברו אתו עם אבתיו בעיר יהודה׃</verse>
      </chapter>
      <chapter osisID='2Chr.26'>
        <verse osisID='2Chr.26.1'>ויקחו כל עם יהודה את עזיהו והוא בן שש עשרה שנה וימליכו אתו תחת אביו אמציהו׃</verse>
        <verse osisID='2Chr.26.2'>הוא בנה את אילות וישיבה ליהודה אחרי שכב המלך עם אבתיו׃</verse>
        <verse osisID='2Chr.26.3'>בן שש עשרה שנה עזיהו במלכו וחמשים ושתים שנה מלך בירושלם ושם אמו יכיליה מן ירושלם׃</verse>
        <verse osisID='2Chr.26.4'>ויעש הישר בעיני יהוה ככל אשר עשה אמציהו אביו׃</verse>
        <verse osisID='2Chr.26.5'>ויהי לדרש אלהים בימי זכריהו המבין בראת האלהים ובימי דרשו את יהוה הצליחו האלהים׃</verse>
        <verse osisID='2Chr.26.6'>ויצא וילחם בפלשתים ויפרץ את חומת גת ואת חומת יבנה ואת חומת אשדוד ויבנה ערים באשדוד ובפלשתים׃</verse>
        <verse osisID='2Chr.26.7'>ויעזרהו האלהים על פלשתים ועל הערביים הישבים בגור בעל והמעונים׃</verse>
        <verse osisID='2Chr.26.8'>ויתנו העמונים מנחה לעזיהו וילך שמו עד לבוא מצרים כי החזיק עד למעלה׃</verse>
        <verse osisID='2Chr.26.9'>ויבן עזיהו מגדלים בירושלם על שער הפנה ועל שער הגיא ועל המקצוע ויחזקם׃</verse>
        <verse osisID='2Chr.26.10'>ויבן מגדלים במדבר ויחצב ברות רבים כי מקנה רב היה לו ובשפלה ובמישור אכרים וכרמים בהרים ובכרמל כי אהב אדמה היה׃</verse>
        <verse osisID='2Chr.26.11'>ויהי לעזיהו חיל עשה מלחמה יוצאי צבא לגדוד במספר פקדתם ביד יעואל הסופר ומעשיהו השוטר על יד חנניהו משרי המלך׃</verse>
        <verse osisID='2Chr.26.12'>כל מספר ראשי האבות לגבורי חיל אלפים ושש מאות׃</verse>
        <verse osisID='2Chr.26.13'>ועל ידם חיל צבא שלש מאות אלף ושבעת אלפים וחמש מאות עושי מלחמה בכח חיל לעזר למלך על האויב׃</verse>
        <verse osisID='2Chr.26.14'>ויכן להם עזיהו לכל הצבא מגנים ורמחים וכובעים ושרינות וקשתות ולאבני קלעים׃</verse>
        <verse osisID='2Chr.26.15'>ויעש בירושלם חשבנות מחשבת חושב להיות על המגדלים ועל הפנות לירוא בחצים ובאבנים גדלות ויצא שמו עד למרחוק כי הפליא להעזר עד כי חזק׃</verse>
        <verse osisID='2Chr.26.16'>וכחזקתו גבה לבו עד להשחית וימעל ביהוה אלהיו ויבא אל היכל יהוה להקטיר על מזבח הקטרת׃</verse>
        <verse osisID='2Chr.26.17'>ויבא אחריו עזריהו הכהן ועמו כהנים ליהוה שמונים בני חיל׃</verse>
        <verse osisID='2Chr.26.18'>ויעמדו על עזיהו המלך ויאמרו לו לא לך עזיהו להקטיר ליהוה כי לכהנים בני אהרן המקדשים להקטיר צא מן המקדש כי מעלת ולא לך לכבוד מיהוה אלהים׃</verse>
        <verse osisID='2Chr.26.19'>ויזעף עזיהו ובידו מקטרת להקטיר ובזעפו עם הכהנים והצרעת זרחה במצחו לפני הכהנים בבית יהוה מעל למזבח הקטרת׃</verse>
        <verse osisID='2Chr.26.20'>ויפן אליו עזריהו כהן הראש וכל הכהנים והנה הוא מצרע במצחו ויבהלוהו משם וגם הוא נדחף לצאת כי נגעו יהוה׃</verse>
        <verse osisID='2Chr.26.21'>ויהי עזיהו המלך מצרע עד יום מותו וישב בית החפשות מצרע כי נגזר מבית יהוה ויותם בנו על בית המלך שופט את עם הארץ׃</verse>
        <verse osisID='2Chr.26.22'>ויתר דברי עזיהו הראשנים והאחרנים כתב ישעיהו בן אמוץ הנביא׃</verse>
        <verse osisID='2Chr.26.23'>וישכב עזיהו עם אבתיו ויקברו אתו עם אבתיו בשדה הקבורה אשר למלכים כי אמרו מצורע הוא וימלך יותם בנו תחתיו׃</verse>
      </chapter>
      <chapter osisID='2Chr.27'>
        <verse osisID='2Chr.27.1'>בן עשרים וחמש שנה יותם במלכו ושש עשרה שנה מלך בירושלם ושם אמו ירושה בת צדוק׃</verse>
        <verse osisID='2Chr.27.2'>ויעש הישר בעיני יהוה ככל אשר עשה עזיהו אביו רק לא בא אל היכל יהוה ועוד העם משחיתים׃</verse>
        <verse osisID='2Chr.27.3'>הוא בנה את שער בית יהוה העליון ובחומת העפל בנה לרב׃</verse>
        <verse osisID='2Chr.27.4'>וערים בנה בהר יהודה ובחרשים בנה בירניות ומגדלים׃</verse>
        <verse osisID='2Chr.27.5'>והוא נלחם עם מלך בני עמון ויחזק עליהם ויתנו לו בני עמון בשנה ההיא מאה ככר כסף ועשרת אלפים כרים חטים ושעורים עשרת אלפים זאת השיבו לו בני עמון ובשנה השנית והשלשית׃</verse>
        <verse osisID='2Chr.27.6'>ויתחזק יותם כי הכין דרכיו לפני יהוה אלהיו׃</verse>
        <verse osisID='2Chr.27.7'>ויתר דברי יותם וכל מלחמתיו ודרכיו הנם כתובים על ספר מלכי ישראל ויהודה׃</verse>
        <verse osisID='2Chr.27.8'>בן עשרים וחמש שנה היה במלכו ושש עשרה שנה מלך בירושלם׃</verse>
        <verse osisID='2Chr.27.9'>וישכב יותם עם אבתיו ויקברו אתו בעיר דויד וימלך אחז בנו תחתיו׃</verse>
      </chapter>
      <chapter osisID='2Chr.28'>
        <verse osisID='2Chr.28.1'>בן עשרים שנה אחז במלכו ושש עשרה שנה מלך בירושלם ולא עשה הישר בעיני יהוה כדויד אביו׃</verse>
        <verse osisID='2Chr.28.2'>וילך בדרכי מלכי ישראל וגם מסכות עשה לבעלים׃</verse>
        <verse osisID='2Chr.28.3'>והוא הקטיר בגיא בן הנם ויבער את בניו באש כתעבות הגוים אשר הריש יהוה מפני בני ישראל׃</verse>
        <verse osisID='2Chr.28.4'>ויזבח ויקטר בבמות ועל הגבעות ותחת כל עץ רענן׃</verse>
        <verse osisID='2Chr.28.5'>ויתנהו יהוה אלהיו ביד מלך ארם ויכו בו וישבו ממנו שביה גדולה ויביאו דרמשק וגם ביד מלך ישראל נתן ויך בו מכה גדולה׃</verse>
        <verse osisID='2Chr.28.6'>ויהרג פקח בן רמליהו ביהודה מאה ועשרים אלף ביום אחד הכל בני חיל בעזבם את יהוה אלהי אבותם׃</verse>
        <verse osisID='2Chr.28.7'>ויהרג זכרי גבור אפרים את מעשיהו בן המלך ואת עזריקם נגיד הבית ואת אלקנה משנה המלך׃</verse>
        <verse osisID='2Chr.28.8'>וישבו בני ישראל מאחיהם מאתים אלף נשים בנים ובנות וגם שלל רב בזזו מהם ויביאו את השלל לשמרון׃</verse>
        <verse osisID='2Chr.28.9'>ושם היה נביא ליהוה עדד שמו ויצא לפני הצבא הבא לשמרון ויאמר להם הנה בחמת יהוה אלהי אבותיכם על יהודה נתנם בידכם ותהרגו בם בזעף עד לשמים הגיע׃</verse>
        <verse osisID='2Chr.28.10'>ועתה בני יהודה וירושלם אתם אמרים לכבש לעבדים ולשפחות לכם הלא רק אתם עמכם אשמות ליהוה אלהיכם׃</verse>
        <verse osisID='2Chr.28.11'>ועתה שמעוני והשיבו השביה אשר שביתם מאחיכם כי חרון אף יהוה עליכם׃</verse>
        <verse osisID='2Chr.28.12'>ויקמו אנשים מראשי בני אפרים עזריהו בן יהוחנן ברכיהו בן משלמות ויחזקיהו בן שלם ועמשא בן חדלי על הבאים מן הצבא׃</verse>
        <verse osisID='2Chr.28.13'>ויאמרו להם לא תביאו את השביה הנה כי לאשמת יהוה עלינו אתם אמרים להסיף על חטאתינו ועל אשמתינו כי רבה אשמה לנו וחרון אף על ישראל׃</verse>
        <verse osisID='2Chr.28.14'>ויעזב החלוץ את השביה ואת הבזה לפני השרים וכל הקהל׃</verse>
        <verse osisID='2Chr.28.15'>ויקמו האנשים אשר נקבו בשמות ויחזיקו בשביה וכל מערמיהם הלבישו מן השלל וילבשום וינעלום ויאכלום וישקום ויסכום וינהלום בחמרים לכל כושל ויביאום ירחו עיר התמרים אצל אחיהם וישובו שמרון׃</verse>
        <verse osisID='2Chr.28.16'>בעת ההיא שלח המלך אחז על מלכי אשור לעזר לו׃</verse>
        <verse osisID='2Chr.28.17'>ועוד אדומים באו ויכו ביהודה וישבו שבי׃</verse>
        <verse osisID='2Chr.28.18'>ופלשתים פשטו בערי השפלה והנגב ליהודה וילכדו את בית שמש ואת אילון ואת הגדרות ואת שוכו ובנותיה ואת תמנה ובנותיה ואת גמזו ואת בנתיה וישבו שם׃</verse>
        <verse osisID='2Chr.28.19'>כי הכניע יהוה את יהודה בעבור אחז מלך ישראל כי הפריע ביהודה ומעול מעל ביהוה׃</verse>
        <verse osisID='2Chr.28.20'>ויבא עליו תלגת פלנאסר מלך אשור ויצר לו ולא חזקו׃</verse>
        <verse osisID='2Chr.28.21'>כי חלק אחז את בית יהוה ואת בית המלך והשרים ויתן למלך אשור ולא לעזרה לו׃</verse>
        <verse osisID='2Chr.28.22'>ובעת הצר לו ויוסף למעול ביהוה הוא המלך אחז׃</verse>
        <verse osisID='2Chr.28.23'>ויזבח לאלהי דרמשק המכים בו ויאמר כי אלהי מלכי ארם הם מעזרים אותם להם אזבח ויעזרוני והם היו לו להכשילו ולכל ישראל׃</verse>
        <verse osisID='2Chr.28.24'>ויאסף אחז את כלי בית האלהים ויקצץ את כלי בית האלהים ויסגר את דלתות בית יהוה ויעש לו מזבחות בכל פנה בירושלם׃</verse>
        <verse osisID='2Chr.28.25'>ובכל עיר ועיר ליהודה עשה במות לקטר לאלהים אחרים ויכעס את יהוה אלהי אבתיו׃</verse>
        <verse osisID='2Chr.28.26'>ויתר דבריו וכל דרכיו הראשנים והאחרונים הנם כתובים על ספר מלכי יהודה וישראל׃</verse>
        <verse osisID='2Chr.28.27'>וישכב אחז עם אבתיו ויקברהו בעיר בירושלם כי לא הביאהו לקברי מלכי ישראל וימלך יחזקיהו בנו תחתיו׃</verse>
      </chapter>
      <chapter osisID='2Chr.29'>
        <verse osisID='2Chr.29.1'>יחזקיהו מלך בן עשרים וחמש שנה ועשרים ותשע שנה מלך בירושלם ושם אמו אביה בת זכריהו׃</verse>
        <verse osisID='2Chr.29.2'>ויעש הישר בעיני יהוה ככל אשר עשה דויד אביו׃</verse>
        <verse osisID='2Chr.29.3'>הוא בשנה הראשונה למלכו בחדש הראשון פתח את דלתות בית יהוה ויחזקם׃</verse>
        <verse osisID='2Chr.29.4'>ויבא את הכהנים ואת הלוים ויאספם לרחוב המזרח׃</verse>
        <verse osisID='2Chr.29.5'>ויאמר להם שמעוני הלוים עתה התקדשו וקדשו את בית יהוה אלהי אבתיכם והוציאו את הנדה מן הקדש׃</verse>
        <verse osisID='2Chr.29.6'>כי מעלו אבתינו ועשו הרע בעיני יהוה אלהינו ויעזבהו ויסבו פניהם ממשכן יהוה ויתנו ערף׃</verse>
        <verse osisID='2Chr.29.7'>גם סגרו דלתות האולם ויכבו את הנרות וקטרת לא הקטירו ועלה לא העלו בקדש לאלהי ישראל׃</verse>
        <verse osisID='2Chr.29.8'>ויהי קצף יהוה על יהודה וירושלם ויתנם לזועה לשמה ולשרקה כאשר אתם ראים בעיניכם׃</verse>
        <verse osisID='2Chr.29.9'>והנה נפלו אבותינו בחרב ובנינו ובנותינו ונשינו בשבי על זאת׃</verse>
        <verse osisID='2Chr.29.10'>עתה עם לבבי לכרות ברית ליהוה אלהי ישראל וישב ממנו חרון אפו׃</verse>
        <verse osisID='2Chr.29.11'>בני עתה אל תשלו כי בכם בחר יהוה לעמד לפניו לשרתו ולהיות לו משרתים ומקטרים׃</verse>
        <verse osisID='2Chr.29.12'>ויקמו הלוים מחת בן עמשי ויואל בן עזריהו מן בני הקהתי ומן בני מררי קיש בן עבדי ועזריהו בן יהללאל ומן הגרשני יואח בן זמה ועדן בן יואח׃</verse>
        <verse osisID='2Chr.29.13'>ומן בני אליצפן שמרי ויעואל ומן בני אסף זכריהו ומתניהו׃</verse>
        <verse osisID='2Chr.29.14'>ומן בני הימן יחואל ושמעי ומן בני ידותון שמעיה ועזיאל׃</verse>
        <verse osisID='2Chr.29.15'>ויאספו את אחיהם ויתקדשו ויבאו כמצות המלך בדברי יהוה לטהר בית יהוה׃</verse>
        <verse osisID='2Chr.29.16'>ויבאו הכהנים לפנימה בית יהוה לטהר ויוציאו את כל הטמאה אשר מצאו בהיכל יהוה לחצר בית יהוה ויקבלו הלוים להוציא לנחל קדרון חוצה׃</verse>
        <verse osisID='2Chr.29.17'>ויחלו באחד לחדש הראשון לקדש וביום שמונה לחדש באו לאולם יהוה ויקדשו את בית יהוה לימים שמונה וביום ששה עשר לחדש הראשון כלו׃</verse>
        <verse osisID='2Chr.29.18'>ויבואו פנימה אל חזקיהו המלך ויאמרו טהרנו את כל בית יהוה את מזבח העולה ואת כל כליו ואת שלחן המערכת ואת כל כליו׃</verse>
        <verse osisID='2Chr.29.19'>ואת כל הכלים אשר הזניח המלך אחז במלכותו במעלו הכנו והקדשנו והנם לפני מזבח יהוה׃</verse>
        <verse osisID='2Chr.29.20'>וישכם יחזקיהו המלך ויאסף את שרי העיר ויעל בית יהוה׃</verse>
        <verse osisID='2Chr.29.21'>ויביאו פרים שבעה ואילים שבעה וכבשים שבעה וצפירי עזים שבעה לחטאת על הממלכה ועל המקדש ועל יהודה ויאמר לבני אהרן הכהנים להעלות על מזבח יהוה׃</verse>
        <verse osisID='2Chr.29.22'>וישחטו הבקר ויקבלו הכהנים את הדם ויזרקו המזבחה וישחטו האלים ויזרקו הדם המזבחה וישחטו הכבשים ויזרקו הדם המזבחה׃</verse>
        <verse osisID='2Chr.29.23'>ויגישו את שעירי החטאת לפני המלך והקהל ויסמכו ידיהם עליהם׃</verse>
        <verse osisID='2Chr.29.24'>וישחטום הכהנים ויחטאו את דמם המזבחה לכפר על כל ישראל כי לכל ישראל אמר המלך העולה והחטאת׃</verse>
        <verse osisID='2Chr.29.25'>ויעמד את הלוים בית יהוה במצלתים בנבלים ובכנרות במצות דויד וגד חזה המלך ונתן הנביא כי ביד יהוה המצוה ביד נביאיו׃</verse>
        <verse osisID='2Chr.29.26'>ויעמדו הלוים בכלי דויד והכהנים בחצצרות׃</verse>
        <verse osisID='2Chr.29.27'>ויאמר חזקיהו להעלות העלה להמזבח ובעת החל העולה החל שיר יהוה והחצצרות ועל ידי כלי דויד מלך ישראל׃</verse>
        <verse osisID='2Chr.29.28'>וכל הקהל משתחוים והשיר משורר והחצצרות מחצצרים הכל עד לכלות העלה׃</verse>
        <verse osisID='2Chr.29.29'>וככלות להעלות כרעו המלך וכל הנמצאים אתו וישתחוו׃</verse>
        <verse osisID='2Chr.29.30'>ויאמר יחזקיהו המלך והשרים ללוים להלל ליהוה בדברי דויד ואסף החזה ויהללו עד לשמחה ויקדו וישתחוו׃</verse>
        <verse osisID='2Chr.29.31'>ויען יחזקיהו ויאמר עתה מלאתם ידכם ליהוה גשו והביאו זבחים ותודות לבית יהוה ויביאו הקהל זבחים ותודות וכל נדיב לב עלות׃</verse>
        <verse osisID='2Chr.29.32'>ויהי מספר העלה אשר הביאו הקהל בקר שבעים אילים מאה כבשים מאתים לעלה ליהוה כל אלה׃</verse>
        <verse osisID='2Chr.29.33'>והקדשים בקר שש מאות וצאן שלשת אלפים׃</verse>
        <verse osisID='2Chr.29.34'>רק הכהנים היו למעט ולא יכלו להפשיט את כל העלות ויחזקום אחיהם הלוים עד כלות המלאכה ועד יתקדשו הכהנים כי הלוים ישרי לבב להתקדש מהכהנים׃</verse>
        <verse osisID='2Chr.29.35'>וגם עלה לרב בחלבי השלמים ובנסכים לעלה ותכון עבודת בית יהוה׃</verse>
        <verse osisID='2Chr.29.36'>וישמח יחזקיהו וכל העם על ההכין האלהים לעם כי בפתאם היה הדבר׃</verse>
      </chapter>
      <chapter osisID='2Chr.30'>
        <verse osisID='2Chr.30.1'>וישלח יחזקיהו על כל ישראל ויהודה וגם אגרות כתב על אפרים ומנשה לבוא לבית יהוה בירושלם לעשות פסח ליהוה אלהי ישראל׃</verse>
        <verse osisID='2Chr.30.2'>ויועץ המלך ושריו וכל הקהל בירושלם לעשות הפסח בחדש השני׃</verse>
        <verse osisID='2Chr.30.3'>כי לא יכלו לעשתו בעת ההיא כי הכהנים לא התקדשו למדי והעם לא נאספו לירושלם׃</verse>
        <verse osisID='2Chr.30.4'>ויישר הדבר בעיני המלך ובעיני כל הקהל׃</verse>
        <verse osisID='2Chr.30.5'>ויעמידו דבר להעביר קול בכל ישראל מבאר שבע ועד דן לבוא לעשות פסח ליהוה אלהי ישראל בירושלם כי לא לרב עשו ככתוב׃</verse>
        <verse osisID='2Chr.30.6'>וילכו הרצים באגרות מיד המלך ושריו בכל ישראל ויהודה וכמצות המלך לאמר בני ישראל שובו אל יהוה אלהי אברהם יצחק וישראל וישב אל הפליטה הנשארת לכם מכף מלכי אשור׃</verse>
        <verse osisID='2Chr.30.7'>ואל תהיו כאבותיכם וכאחיכם אשר מעלו ביהוה אלהי אבותיהם ויתנם לשמה כאשר אתם ראים׃</verse>
        <verse osisID='2Chr.30.8'>עתה אל תקשו ערפכם כאבותיכם תנו יד ליהוה ובאו למקדשו אשר הקדיש לעולם ועבדו את יהוה אלהיכם וישב מכם חרון אפו׃</verse>
        <verse osisID='2Chr.30.9'>כי בשובכם על יהוה אחיכם ובניכם לרחמים לפני שוביהם ולשוב לארץ הזאת כי חנון ורחום יהוה אלהיכם ולא יסיר פנים מכם אם תשובו אליו׃</verse>
        <verse osisID='2Chr.30.10'>ויהיו הרצים עברים מעיר לעיר בארץ אפרים ומנשה ועד זבלון ויהיו משחיקים עליהם ומלעגים בם׃</verse>
        <verse osisID='2Chr.30.11'>אך אנשים מאשר ומנשה ומזבלון נכנעו ויבאו לירושלם׃</verse>
        <verse osisID='2Chr.30.12'>גם ביהודה היתה יד האלהים לתת להם לב אחד לעשות מצות המלך והשרים בדבר יהוה׃</verse>
        <verse osisID='2Chr.30.13'>ויאספו ירושלם עם רב לעשות את חג המצות בחדש השני קהל לרב מאד׃</verse>
        <verse osisID='2Chr.30.14'>ויקמו ויסירו את המזבחות אשר בירושלם ואת כל המקטרות הסירו וישליכו לנחל קדרון׃</verse>
        <verse osisID='2Chr.30.15'>וישחטו הפסח בארבעה עשר לחדש השני והכהנים והלוים נכלמו ויתקדשו ויביאו עלות בית יהוה׃</verse>
        <verse osisID='2Chr.30.16'>ויעמדו על עמדם כמשפטם כתורת משה איש האלהים הכהנים זרקים את הדם מיד הלוים׃</verse>
        <verse osisID='2Chr.30.17'>כי רבת בקהל אשר לא התקדשו והלוים על שחיטת הפסחים לכל לא טהור להקדיש ליהוה׃</verse>
        <verse osisID='2Chr.30.18'>כי מרבית העם רבת מאפרים ומנשה יששכר וזבלון לא הטהרו כי אכלו את הפסח בלא ככתוב כי התפלל יחזקיהו עליהם לאמר יהוה הטוב יכפר בעד׃</verse>
        <verse osisID='2Chr.30.19'>כל לבבו הכין לדרוש האלהים יהוה אלהי אבותיו ולא כטהרת הקדש׃</verse>
        <verse osisID='2Chr.30.20'>וישמע יהוה אל יחזקיהו וירפא את העם׃</verse>
        <verse osisID='2Chr.30.21'>ויעשו בני ישראל הנמצאים בירושלם את חג המצות שבעת ימים בשמחה גדולה ומהללים ליהוה יום ביום הלוים והכהנים בכלי עז ליהוה׃</verse>
        <verse osisID='2Chr.30.22'>וידבר יחזקיהו על לב כל הלוים המשכילים שכל טוב ליהוה ויאכלו את המועד שבעת הימים מזבחים זבחי שלמים ומתודים ליהוה אלהי אבותיהם׃</verse>
        <verse osisID='2Chr.30.23'>ויועצו כל הקהל לעשות שבעת ימים אחרים ויעשו שבעת ימים שמחה׃</verse>
        <verse osisID='2Chr.30.24'>כי חזקיהו מלך יהודה הרים לקהל אלף פרים ושבעת אלפים צאן והשרים הרימו לקהל פרים אלף וצאן עשרת אלפים ויתקדשו כהנים לרב׃</verse>
        <verse osisID='2Chr.30.25'>וישמחו כל קהל יהודה והכהנים והלוים וכל הקהל הבאים מישראל והגרים הבאים מארץ ישראל והיושבים ביהודה׃</verse>
        <verse osisID='2Chr.30.26'>ותהי שמחה גדולה בירושלם כי מימי שלמה בן דויד מלך ישראל לא כזאת בירושלם׃</verse>
        <verse osisID='2Chr.30.27'>ויקמו הכהנים הלוים ויברכו את העם וישמע בקולם ותבוא תפלתם למעון קדשו לשמים׃</verse>
      </chapter>
      <chapter osisID='2Chr.31'>
        <verse osisID='2Chr.31.1'>וככלות כל זאת יצאו כל ישראל הנמצאים לערי יהודה וישברו המצבות ויגדעו האשרים וינתצו את הבמות ואת המזבחת מכל יהודה ובנימן ובאפרים ומנשה עד לכלה וישובו כל בני ישראל איש לאחזתו לעריהם׃</verse>
        <verse osisID='2Chr.31.2'>ויעמד יחזקיהו את מחלקות הכהנים והלוים על מחלקותם איש כפי עבדתו לכהנים וללוים לעלה ולשלמים לשרת ולהדות ולהלל בשערי מחנות יהוה׃</verse>
        <verse osisID='2Chr.31.3'>ומנת המלך מן רכושו לעלות לעלות הבקר והערב והעלות לשבתות ולחדשים ולמעדים ככתוב בתורת יהוה׃</verse>
        <verse osisID='2Chr.31.4'>ויאמר לעם ליושבי ירושלם לתת מנת הכהנים והלוים למען יחזקו בתורת יהוה׃</verse>
        <verse osisID='2Chr.31.5'>וכפרץ הדבר הרבו בני ישראל ראשית דגן תירוש ויצהר ודבש וכל תבואת שדה ומעשר הכל לרב הביאו׃</verse>
        <verse osisID='2Chr.31.6'>ובני ישראל ויהודה היושבים בערי יהודה גם הם מעשר בקר וצאן ומעשר קדשים המקדשים ליהוה אלהיהם הביאו ויתנו ערמות ערמות׃</verse>
        <verse osisID='2Chr.31.7'>בחדש השלשי החלו הערמות ליסוד ובחדש השביעי כלו׃</verse>
        <verse osisID='2Chr.31.8'>ויבאו יחזקיהו והשרים ויראו את הערמות ויברכו את יהוה ואת עמו ישראל׃</verse>
        <verse osisID='2Chr.31.9'>וידרש יחזקיהו על הכהנים והלוים על הערמות׃</verse>
        <verse osisID='2Chr.31.10'>ויאמר אליו עזריהו הכהן הראש לבית צדוק ויאמר מהחל התרומה לביא בית יהוה אכול ושבוע והותר עד לרוב כי יהוה ברך את עמו והנותר את ההמון הזה׃</verse>
        <verse osisID='2Chr.31.11'>ויאמר יחזקיהו להכין לשכות בבית יהוה ויכינו׃</verse>
        <verse osisID='2Chr.31.12'>ויביאו את התרומה והמעשר והקדשים באמונה ועליהם נגיד כונניהו הלוי ושמעי אחיהו משנה׃</verse>
        <verse osisID='2Chr.31.13'>ויחיאל ועזזיהו ונחת ועשהאל וירימות ויוזבד ואליאל ויסמכיהו ומחת ובניהו פקידים מיד כונניהו ושמעי אחיו במפקד יחזקיהו המלך ועזריהו נגיד בית האלהים׃</verse>
        <verse osisID='2Chr.31.14'>וקורא בן ימנה הלוי השוער למזרחה על נדבות האלהים לתת תרומת יהוה וקדשי הקדשים׃</verse>
        <verse osisID='2Chr.31.15'>ועל ידו עדן ומנימן וישוע ושמעיהו אמריהו ושכניהו בערי הכהנים באמונה לתת לאחיהם במחלקות כגדול כקטן׃</verse>
        <verse osisID='2Chr.31.16'>מלבד התיחשם לזכרים מבן שלוש שנים ולמעלה לכל הבא לבית יהוה לדבר יום ביומו לעבודתם במשמרותם כמחלקותיהם׃</verse>
        <verse osisID='2Chr.31.17'>ואת התיחש הכהנים לבית אבותיהם והלוים מבן עשרים שנה ולמעלה במשמרותיהם במחלקותיהם׃</verse>
        <verse osisID='2Chr.31.18'>ולהתיחש בכל טפם נשיהם ובניהם ובנותיהם לכל קהל כי באמונתם יתקדשו קדש׃</verse>
        <verse osisID='2Chr.31.19'>ולבני אהרן הכהנים בשדי מגרש עריהם בכל עיר ועיר אנשים אשר נקבו בשמות לתת מנות לכל זכר בכהנים ולכל התיחש בלוים׃</verse>
        <verse osisID='2Chr.31.20'>ויעש כזאת יחזקיהו בכל יהודה ויעש הטוב והישר והאמת לפני יהוה אלהיו׃</verse>
        <verse osisID='2Chr.31.21'>ובכל מעשה אשר החל בעבודת בית האלהים ובתורה ובמצוה לדרש לאלהיו בכל לבבו עשה והצליח׃</verse>
      </chapter>
      <chapter osisID='2Chr.32'>
        <verse osisID='2Chr.32.1'>אחרי הדברים והאמת האלה בא סנחריב מלך אשור ויבא ביהודה ויחן על הערים הבצרות ויאמר לבקעם אליו׃</verse>
        <verse osisID='2Chr.32.2'>וירא יחזקיהו כי בא סנחריב ופניו למלחמה על ירושלם׃</verse>
        <verse osisID='2Chr.32.3'>ויועץ עם שריו וגבריו לסתום את מימי העינות אשר מחוץ לעיר ויעזרוהו׃</verse>
        <verse osisID='2Chr.32.4'>ויקבצו עם רב ויסתמו את כל המעינות ואת הנחל השוטף בתוך הארץ לאמר למה יבואו מלכי אשור ומצאו מים רבים׃</verse>
        <verse osisID='2Chr.32.5'>ויתחזק ויבן את כל החומה הפרוצה ויעל על המגדלות ולחוצה החומה אחרת ויחזק את המלוא עיר דויד ויעש שלח לרב ומגנים׃</verse>
        <verse osisID='2Chr.32.6'>ויתן שרי מלחמות על העם ויקבצם אליו אל רחוב שער העיר וידבר על לבבם לאמר׃</verse>
        <verse osisID='2Chr.32.7'>חזקו ואמצו אל תיראו ואל תחתו מפני מלך אשור ומלפני כל ההמון אשר עמו כי עמנו רב מעמו׃</verse>
        <verse osisID='2Chr.32.8'>עמו זרוע בשר ועמנו יהוה אלהינו לעזרנו ולהלחם מלחמתנו ויסמכו העם על דברי יחזקיהו מלך יהודה׃</verse>
        <verse osisID='2Chr.32.9'>אחר זה שלח סנחריב מלך אשור עבדיו ירושלימה והוא על לכיש וכל ממשלתו עמו על יחזקיהו מלך יהודה ועל כל יהודה אשר בירושלם לאמר׃</verse>
        <verse osisID='2Chr.32.10'>כה אמר סנחריב מלך אשור על מה אתם בטחים וישבים במצור בירושלם׃</verse>
        <verse osisID='2Chr.32.11'>הלא יחזקיהו מסית אתכם לתת אתכם למות ברעב ובצמא לאמר יהוה אלהינו יצילנו מכף מלך אשור׃</verse>
        <verse osisID='2Chr.32.12'>הלא הוא יחזקיהו הסיר את במתיו ואת מזבחתיו ויאמר ליהודה ולירושלם לאמר לפני מזבח אחד תשתחוו ועליו תקטירו׃</verse>
        <verse osisID='2Chr.32.13'>הלא תדעו מה עשיתי אני ואבותי לכל עמי הארצות היכול יכלו אלהי גוי הארצות להציל את ארצם מידי׃</verse>
        <verse osisID='2Chr.32.14'>מי בכל אלהי הגוים האלה אשר החרימו אבותי אשר יכול להציל את עמו מידי כי יוכל אלהיכם להציל אתכם מידי׃</verse>
        <verse osisID='2Chr.32.15'>ועתה אל ישיא אתכם חזקיהו ואל יסית אתכם כזאת ואל תאמינו לו כי לא יוכל כל אלוה כל גוי וממלכה להציל עמו מידי ומיד אבותי אף כי אלהיכם לא יצילו אתכם מידי׃</verse>
        <verse osisID='2Chr.32.16'>ועוד דברו עבדיו על יהוה האלהים ועל יחזקיהו עבדו׃</verse>
        <verse osisID='2Chr.32.17'>וספרים כתב לחרף ליהוה אלהי ישראל ולאמר עליו לאמר כאלהי גוי הארצות אשר לא הצילו עמם מידי כן לא יציל אלהי יחזקיהו עמו מידי׃</verse>
        <verse osisID='2Chr.32.18'>ויקראו בקול גדול יהודית על עם ירושלם אשר על החומה ליראם ולבהלם למען ילכדו את העיר׃</verse>
        <verse osisID='2Chr.32.19'>וידברו אל אלהי ירושלם כעל אלהי עמי הארץ מעשה ידי האדם׃</verse>
        <verse osisID='2Chr.32.20'>ויתפלל יחזקיהו המלך וישעיהו בן אמוץ הנביא על זאת ויזעקו השמים׃</verse>
        <verse osisID='2Chr.32.21'>וישלח יהוה מלאך ויכחד כל גבור חיל ונגיד ושר במחנה מלך אשור וישב בבשת פנים לארצו ויבא בית אלהיו ומיציאו מעיו שם הפילהו בחרב׃</verse>
        <verse osisID='2Chr.32.22'>ויושע יהוה את יחזקיהו ואת ישבי ירושלם מיד סנחריב מלך אשור ומיד כל וינהלם מסביב׃</verse>
        <verse osisID='2Chr.32.23'>ורבים מביאים מנחה ליהוה לירושלם ומגדנות ליחזקיהו מלך יהודה וינשא לעיני כל הגוים מאחרי כן׃</verse>
        <verse osisID='2Chr.32.24'>בימים ההם חלה יחזקיהו עד למות ויתפלל אל יהוה ויאמר לו ומופת נתן לו׃</verse>
        <verse osisID='2Chr.32.25'>ולא כגמל עליו השיב יחזקיהו כי גבה לבו ויהי עליו קצף ועל יהודה וירושלם׃</verse>
        <verse osisID='2Chr.32.26'>ויכנע יחזקיהו בגבה לבו הוא וישבי ירושלם ולא בא עליהם קצף יהוה בימי יחזקיהו׃</verse>
        <verse osisID='2Chr.32.27'>ויהי ליחזקיהו עשר וכבוד הרבה מאד ואצרות עשה לו לכסף ולזהב ולאבן יקרה ולבשמים ולמגנים ולכל כלי חמדה׃</verse>
        <verse osisID='2Chr.32.28'>ומסכנות לתבואת דגן ותירוש ויצהר וארות לכל בהמה ובהמה ועדרים לאורות׃</verse>
        <verse osisID='2Chr.32.29'>וערים עשה לו ומקנה צאן ובקר לרב כי נתן לו אלהים רכוש רב מאד׃</verse>
        <verse osisID='2Chr.32.30'>והוא יחזקיהו סתם את מוצא מימי גיחון העליון ויישרם למטה מערבה לעיר דויד ויצלח יחזקיהו בכל מעשהו׃</verse>
        <verse osisID='2Chr.32.31'>וכן במליצי שרי בבל המשלחים עליו לדרש המופת אשר היה בארץ עזבו האלהים לנסותו לדעת כל בלבבו׃</verse>
        <verse osisID='2Chr.32.32'>ויתר דברי יחזקיהו וחסדיו הנם כתובים בחזון ישעיהו בן אמוץ הנביא על ספר מלכי יהודה וישראל׃</verse>
        <verse osisID='2Chr.32.33'>וישכב יחזקיהו עם אבתיו ויקברהו במעלה קברי בני דויד וכבוד עשו לו במותו כל יהודה וישבי ירושלם וימלך מנשה בנו תחתיו׃</verse>
      </chapter>
      <chapter osisID='2Chr.33'>
        <verse osisID='2Chr.33.1'>בן שתים עשרה שנה מנשה במלכו וחמשים וחמש שנה מלך בירושלם׃</verse>
        <verse osisID='2Chr.33.2'>ויעש הרע בעיני יהוה כתועבות הגוים אשר הוריש יהוה מפני בני ישראל׃</verse>
        <verse osisID='2Chr.33.3'>וישב ויבן את הבמות אשר נתץ יחזקיהו אביו ויקם מזבחות לבעלים ויעש אשרות וישתחו לכל צבא השמים ויעבד אתם׃</verse>
        <verse osisID='2Chr.33.4'>ובנה מזבחות בבית יהוה אשר אמר יהוה בירושלם יהיה שמי לעולם׃</verse>
        <verse osisID='2Chr.33.5'>ויבן מזבחות לכל צבא השמים בשתי חצרות בית יהוה׃</verse>
        <verse osisID='2Chr.33.6'>והוא העביר את בניו באש בגי בן הנם ועונן ונחש וכשף ועשה אוב וידעוני הרבה לעשות הרע בעיני יהוה להכעיסו׃</verse>
        <verse osisID='2Chr.33.7'>וישם את פסל הסמל אשר עשה בבית האלהים אשר אמר אלהים אל דויד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעילום׃</verse>
        <verse osisID='2Chr.33.8'>ולא אוסיף להסיר את רגל ישראל מעל האדמה אשר העמדתי לאבתיכם רק אם ישמרו לעשות את כל אשר צויתים לכל התורה והחקים והמשפטים ביד משה׃</verse>
        <verse osisID='2Chr.33.9'>ויתע מנשה את יהודה וישבי ירושלם לעשות רע מן הגוים אשר השמיד יהוה מפני בני ישראל׃</verse>
        <verse osisID='2Chr.33.10'>וידבר יהוה אל מנשה ואל עמו ולא הקשיבו׃</verse>
        <verse osisID='2Chr.33.11'>ויבא יהוה עליהם את שרי הצבא אשר למלך אשור וילכדו את מנשה בחחים ויאסרהו בנחשתים ויוליכהו בבלה׃</verse>
        <verse osisID='2Chr.33.12'>וכהצר לו חלה את פני יהוה אלהיו ויכנע מאד מלפני אלהי אבתיו׃</verse>
        <verse osisID='2Chr.33.13'>ויתפלל אליו ויעתר לו וישמע תחנתו וישיבהו ירושלם למלכותו וידע מנשה כי יהוה הוא האלהים׃</verse>
        <verse osisID='2Chr.33.14'>ואחרי כן בנה חומה חיצונה לעיר דויד מערבה לגיחון בנחל ולבוא בשער הדגים וסבב לעפל ויגביהה מאד וישם שרי חיל בכל הערים הבצרות ביהודה׃</verse>
        <verse osisID='2Chr.33.15'>ויסר את אלהי הנכר ואת הסמל מבית יהוה וכל המזבחות אשר בנה בהר בית יהוה ובירושלם וישלך חוצה לעיר׃</verse>
        <verse osisID='2Chr.33.16'>ויכן את מזבח יהוה ויזבח עליו זבחי שלמים ותודה ויאמר ליהודה לעבוד את יהוה אלהי ישראל׃</verse>
        <verse osisID='2Chr.33.17'>אבל עוד העם זבחים בבמות רק ליהוה אלהיהם׃</verse>
        <verse osisID='2Chr.33.18'>ויתר דברי מנשה ותפלתו אל אלהיו ודברי החזים המדברים אליו בשם יהוה אלהי ישראל הנם על דברי מלכי ישראל׃</verse>
        <verse osisID='2Chr.33.19'>ותפלתו והעתר לו וכל חטאתו ומעלו והמקמות אשר בנה בהם במות והעמיד האשרים והפסלים לפני הכנעו הנם כתובים על דברי חוזי׃</verse>
        <verse osisID='2Chr.33.20'>וישכב מנשה עם אבתיו ויקברהו ביתו וימלך אמון בנו תחתיו׃</verse>
        <verse osisID='2Chr.33.21'>בן עשרים ושתים שנה אמון במלכו ושתים שנים מלך בירושלם׃</verse>
        <verse osisID='2Chr.33.22'>ויעש הרע בעיני יהוה כאשר עשה מנשה אביו ולכל הפסילים אשר עשה מנשה אביו זבח אמון ויעבדם׃</verse>
        <verse osisID='2Chr.33.23'>ולא נכנע מלפני יהוה כהכנע מנשה אביו כי הוא אמון הרבה אשמה׃</verse>
        <verse osisID='2Chr.33.24'>ויקשרו עליו עבדיו וימיתהו בביתו׃</verse>
        <verse osisID='2Chr.33.25'>ויכו עם הארץ את כל הקשרים על המלך אמון וימליכו עם הארץ את יאשיהו בנו תחתיו׃</verse>
      </chapter>
      <chapter osisID='2Chr.34'>
        <verse osisID='2Chr.34.1'>בן שמונה שנים יאשיהו במלכו ושלשים ואחת שנה מלך בירושלם׃</verse>
        <verse osisID='2Chr.34.2'>ויעש הישר בעיני יהוה וילך בדרכי דויד אביו ולא סר ימין ושמאול׃</verse>
        <verse osisID='2Chr.34.3'>ובשמונה שנים למלכו והוא עודנו נער החל לדרוש לאלהי דויד אביו ובשתים עשרה שנה החל לטהר את יהודה וירושלם מן הבמות והאשרים והפסלים והמסכות׃</verse>
        <verse osisID='2Chr.34.4'>וינתצו לפניו את מזבחות הבעלים והחמנים אשר למעלה מעליהם גדע והאשרים והפסלים והמסכות שבר והדק ויזרק על פני הקברים הזבחים להם׃</verse>
        <verse osisID='2Chr.34.5'>ועצמות כהנים שרף על מזבחותים ויטהר את יהודה ואת ירושלם׃</verse>
        <verse osisID='2Chr.34.6'>ובערי מנשה ואפרים ושמעון ועד נפתלי בהר בתיהם סביב׃</verse>
        <verse osisID='2Chr.34.7'>וינתץ את המזבחות ואת האשרים והפסלים כתת להדק וכל החמנים גדע בכל ארץ ישראל וישב לירושלם׃</verse>
        <verse osisID='2Chr.34.8'>ובשנת שמונה עשרה למלכו לטהר הארץ והבית שלח את שפן בן אצליהו ואת מעשיהו שר העיר ואת יואח בן יואחז המזכיר לחזק את בית יהוה אלהיו׃</verse>
        <verse osisID='2Chr.34.9'>ויבאו אל חלקיהו הכהן הגדול ויתנו את הכסף המובא בית אלהים אשר אספו הלוים שמרי הסף מיד מנשה ואפרים ומכל שארית ישראל ומכל יהודה ובנימן וישבי ירושלם׃</verse>
        <verse osisID='2Chr.34.10'>ויתנו על יד עשה המלאכה המפקדים בבית יהוה ויתנו אתו עושי המלאכה אשר עשים בבית יהוה לבדוק ולחזק הבית׃</verse>
        <verse osisID='2Chr.34.11'>ויתנו לחרשים ולבנים לקנות אבני מחצב ועצים למחברות ולקרות את הבתים אשר השחיתו מלכי יהודה׃</verse>
        <verse osisID='2Chr.34.12'>והאנשים עשים באמונה במלאכה ועליהם מפקדים יחת ועבדיהו הלוים מן בני מררי וזכריה ומשלם מן בני הקהתים לנצח והלוים כל מבין בכלי שיר׃</verse>
        <verse osisID='2Chr.34.13'>ועל הסבלים ומנצחים לכל עשה מלאכה לעבודה ועבודה ומהלוים סופרים ושטרים ושוערים׃</verse>
        <verse osisID='2Chr.34.14'>ובהוציאם את הכסף המובא בית יהוה מצא חלקיהו הכהן את ספר תורת יהוה ביד משה׃</verse>
        <verse osisID='2Chr.34.15'>ויען חלקיהו ויאמר אל שפן הסופר ספר התורה מצאתי בבית יהוה ויתן חלקיהו את הספר אל שפן׃</verse>
        <verse osisID='2Chr.34.16'>ויבא שפן את הספר אל המלך וישב עוד את המלך דבר לאמר כל אשר נתן ביד עבדיך הם עשים׃</verse>
        <verse osisID='2Chr.34.17'>ויתיכו את הכסף הנמצא בבית יהוה ויתנוהו על יד המפקדים ועל יד עושי המלאכה׃</verse>
        <verse osisID='2Chr.34.18'>ויגד שפן הסופר למלך לאמר ספר נתן לי חלקיהו הכהן ויקרא בו שפן לפני המלך׃</verse>
        <verse osisID='2Chr.34.19'>ויהי כשמע המלך את דברי התורה ויקרע את בגדיו׃</verse>
        <verse osisID='2Chr.34.20'>ויצו המלך את חלקיהו ואת אחיקם בן שפן ואת עבדון בן מיכה ואת שפן הסופר ואת עשיה עבד המלך לאמר׃</verse>
        <verse osisID='2Chr.34.21'>לכו דרשו את יהוה בעדי ובעד הנשאר בישראל וביהודה על דברי הספר אשר נמצא כי גדולה חמת יהוה אשר נתכה בנו על אשר לא שמרו אבותינו את דבר יהוה לעשות ככל הכתוב על הספר הזה׃</verse>
        <verse osisID='2Chr.34.22'>וילך חלקיהו ואשר המלך אל חלדה הנביאה אשת שלם בן תוקהת בן חסרה שומר הבגדים והיא יושבת בירושלם במשנה וידברו אליה כזאת׃</verse>
        <verse osisID='2Chr.34.23'>ותאמר להם כה אמר יהוה אלהי ישראל אמרו לאיש אשר שלח אתכם אלי׃</verse>
        <verse osisID='2Chr.34.24'>כה אמר יהוה הנני מביא רעה על המקום הזה ועל יושביו את כל האלות הכתובות על הספר אשר קראו לפני מלך יהודה׃</verse>
        <verse osisID='2Chr.34.25'>תחת אשר עזבוני ויקטירו לאלהים אחרים למען הכעיסני בכל מעשי ידיהם ותתך חמתי במקום הזה ולא תכבה׃</verse>
        <verse osisID='2Chr.34.26'>ואל מלך יהודה השלח אתכם לדרוש ביהוה כה תאמרו אליו כה אמר יהוה אלהי ישראל הדברים אשר שמעת׃</verse>
        <verse osisID='2Chr.34.27'>יען רך לבבך ותכנע מלפני אלהים בשמעך את דבריו על המקום הזה ועל ישביו ותכנע לפני ותקרע את בגדיך ותבך לפני וגם אני שמעתי נאם יהוה׃</verse>
        <verse osisID='2Chr.34.28'>הנני אספך אל אבתיך ונאספת אל קברתיך בשלום ולא תראינה עיניך בכל הרעה אשר אני מביא על המקום הזה ועל ישביו וישיבו את המלך דבר׃</verse>
        <verse osisID='2Chr.34.29'>וישלח המלך ויאסף את כל זקני יהודה וירושלם׃</verse>
        <verse osisID='2Chr.34.30'>ויעל המלך בית יהוה וכל איש יהודה וישבי ירושלם והכהנים והלוים וכל העם מגדול ועד קטן ויקרא באזניהם את כל דברי ספר הברית הנמצא בית יהוה׃</verse>
        <verse osisID='2Chr.34.31'>ויעמד המלך על עמדו ויכרת את הברית לפני יהוה ללכת אחרי יהוה ולשמור את מצותיו ועדותיו וחקיו בכל לבבו ובכל נפשו לעשות את דברי הברית הכתובים על הספר הזה׃</verse>
        <verse osisID='2Chr.34.32'>ויעמד את כל הנמצא בירושלם ובנימן ויעשו ישבי ירושלם כברית אלהים אלהי אבותיהם׃</verse>
        <verse osisID='2Chr.34.33'>ויסר יאשיהו את כל התועבות מכל הארצות אשר לבני ישראל ויעבד את כל הנמצא בישראל לעבוד את יהוה אלהיהם כל ימיו לא סרו מאחרי יהוה אלהי אבותיהם׃</verse>
      </chapter>
      <chapter osisID='2Chr.35'>
        <verse osisID='2Chr.35.1'>ויעש יאשיהו בירושלם פסח ליהוה וישחטו הפסח בארבעה עשר לחדש הראשון׃</verse>
        <verse osisID='2Chr.35.2'>ויעמד הכהנים על משמרותם ויחזקם לעבודת בית יהוה׃</verse>
        <verse osisID='2Chr.35.3'>ויאמר ללוים המבונים לכל ישראל הקדושים ליהוה תנו את ארון הקדש בבית אשר בנה שלמה בן דויד מלך ישראל אין לכם משא בכתף עתה עבדו את יהוה אלהיכם ואת עמו ישראל׃</verse>
        <verse osisID='2Chr.35.4'>והכונו לבית אבותיכם כמחלקותיכם בכתב דויד מלך ישראל ובמכתב שלמה בנו׃</verse>
        <verse osisID='2Chr.35.5'>ועמדו בקדש לפלגות בית האבות לאחיכם בני העם וחלקת בית אב ללוים׃</verse>
        <verse osisID='2Chr.35.6'>ושחטו הפסח והתקדשו והכינו לאחיכם לעשות כדבר יהוה ביד משה׃</verse>
        <verse osisID='2Chr.35.7'>וירם יאשיהו לבני העם צאן כבשים ובני עזים הכל לפסחים לכל הנמצא למספר שלשים אלף ובקר שלשת אלפים אלה מרכוש המלך׃</verse>
        <verse osisID='2Chr.35.8'>ושריו לנדבה לעם לכהנים וללוים הרימו חלקיה וזכריהו ויחיאל נגידי בית האלהים לכהנים נתנו לפסחים אלפים ושש מאות ובקר שלש מאות׃</verse>
        <verse osisID='2Chr.35.9'>וכונניהו ושמעיהו ונתנאל אחיו וחשביהו ויעיאל ויוזבד שרי הלוים הרימו ללוים לפסחים חמשת אלפים ובקר חמש מאות׃</verse>
        <verse osisID='2Chr.35.10'>ותכון העבודה ויעמדו הכהנים על עמדם והלוים על מחלקותם כמצות המלך׃</verse>
        <verse osisID='2Chr.35.11'>וישחטו הפסח ויזרקו הכהנים מידם והלוים מפשיטים׃</verse>
        <verse osisID='2Chr.35.12'>ויסירו העלה לתתם למפלגות לבית אבות לבני העם להקריב ליהוה ככתוב בספר משה וכן לבקר׃</verse>
        <verse osisID='2Chr.35.13'>ויבשלו הפסח באש כמשפט והקדשים בשלו בסירות ובדודים ובצלחות ויריצו לכל בני העם׃</verse>
        <verse osisID='2Chr.35.14'>ואחר הכינו להם ולכהנים כי הכהנים בני אהרן בהעלות העולה והחלבים עד לילה והלוים הכינו להם ולכהנים בני אהרן׃</verse>
        <verse osisID='2Chr.35.15'>והמשררים בני אסף על מעמדם כמצות דויד ואסף והימן וידתון חוזה המלך והשערים לשער ושער אין להם לסור מעל עבדתם כי אחיהם הלוים הכינו להם׃</verse>
        <verse osisID='2Chr.35.16'>ותכון כל עבודת יהוה ביום ההוא לעשות הפסח והעלות עלות על מזבח יהוה כמצות המלך יאשיהו׃</verse>
        <verse osisID='2Chr.35.17'>ויעשו בני ישראל הנמצאים את הפסח בעת ההיא ואת חג המצות שבעת ימים׃</verse>
        <verse osisID='2Chr.35.18'>ולא נעשה פסח כמהו בישראל מימי שמואל הנביא וכל מלכי ישראל לא עשו כפסח אשר עשה יאשיהו והכהנים והלוים וכל יהודה וישראל הנמצא ויושבי ירושלם׃</verse>
        <verse osisID='2Chr.35.19'>בשמונה עשרה שנה למלכות יאשיהו נעשה הפסח הזה׃</verse>
        <verse osisID='2Chr.35.20'>אחרי כל זאת אשר הכין יאשיהו את הבית עלה נכו מלך מצרים להלחם בכרכמיש על פרת ויצא לקראתו יאשיהו׃</verse>
        <verse osisID='2Chr.35.21'>וישלח אליו מלאכים לאמר מה לי ולך מלך יהודה לא עליך אתה היום כי אל בית מלחמתי ואלהים אמר לבהלני חדל לך מאלהים אשר עמי ואל ישחיתך׃</verse>
        <verse osisID='2Chr.35.22'>ולא הסב יאשיהו פניו ממנו כי להלחם בו התחפש ולא שמע אל דברי נכו מפי אלהים ויבא להלחם בבקעת מגדו׃</verse>
        <verse osisID='2Chr.35.23'>וירו הירים למלך יאשיהו ויאמר המלך לעבדיו העבירוני כי החליתי מאד׃</verse>
        <verse osisID='2Chr.35.24'>ויעבירהו עבדיו מן המרכבה וירכיבהו על רכב המשנה אשר לו ויוליכהו ירושלם וימת ויקבר בקברות אבתיו וכל יהודה וירושלם מתאבלים על יאשיהו׃</verse>
        <verse osisID='2Chr.35.25'>ויקונן ירמיהו על יאשיהו ויאמרו כל השרים והשרות בקינותיהם על יאשיהו עד היום ויתנום לחק על ישראל והנם כתובים על הקינות׃</verse>
        <verse osisID='2Chr.35.26'>ויתר דברי יאשיהו וחסדיו ככתוב בתורת יהוה׃</verse>
        <verse osisID='2Chr.35.27'>ודבריו הראשנים והאחרנים הנם כתובים על ספר מלכי ישראל ויהודה׃</verse>
      </chapter>
      <chapter osisID='2Chr.36'>
        <verse osisID='2Chr.36.1'>ויקחו עם הארץ את יהואחז בן יאשיהו וימליכהו תחת אביו בירושלם׃</verse>
        <verse osisID='2Chr.36.2'>בן שלוש ועשרים שנה יואחז במלכו ושלשה חדשים מלך בירושלם׃</verse>
        <verse osisID='2Chr.36.3'>ויסירהו מלך מצרים בירושלם ויענש את הארץ מאה ככר כסף וככר זהב׃</verse>
        <verse osisID='2Chr.36.4'>וימלך מלך מצרים את אליקים אחיו על יהודה וירושלם ויסב את שמו יהויקים ואת יואחז אחיו לקח נכו ויביאהו מצרימה׃</verse>
        <verse osisID='2Chr.36.5'>בן עשרים וחמש שנה יהויקים במלכו ואחת עשרה שנה מלך בירושלם ויעש הרע בעיני יהוה אלהיו׃</verse>
        <verse osisID='2Chr.36.6'>עליו עלה נבוכדנאצר מלך בבל ויאסרהו בנחשתים להליכו בבלה׃</verse>
        <verse osisID='2Chr.36.7'>ומכלי בית יהוה הביא נבוכדנאצר לבבל ויתנם בהיכלו בבבל׃</verse>
        <verse osisID='2Chr.36.8'>ויתר דברי יהויקים ותעבתיו אשר עשה והנמצא עליו הנם כתובים על ספר מלכי ישראל ויהודה וימלך יהויכין בנו תחתיו׃</verse>
        <verse osisID='2Chr.36.9'>בן שמונה שנים יהויכין במלכו ושלשה חדשים ועשרת ימים מלך בירושלם ויעש הרע בעיני יהוה׃</verse>
        <verse osisID='2Chr.36.10'>ולתשובת השנה שלח המלך נבוכדנאצר ויבאהו בבלה עם כלי חמדת בית יהוה וימלך את צדקיהו אחיו על יהודה וירושלם׃</verse>
        <verse osisID='2Chr.36.11'>בן עשרים ואחת שנה צדקיהו במלכו ואחת עשרה שנה מלך בירושלם׃</verse>
        <verse osisID='2Chr.36.12'>ויעש הרע בעיני יהוה אלהיו לא נכנע מלפני ירמיהו הנביא מפי יהוה׃</verse>
        <verse osisID='2Chr.36.13'>וגם במלך נבוכדנאצר מרד אשר השביעו באלהים ויקש את ערפו ויאמץ את לבבו משוב אל יהוה אלהי ישראל׃</verse>
        <verse osisID='2Chr.36.14'>גם כל שרי הכהנים והעם הרבו למעול מעל ככל תעבות הגוים ויטמאו את בית יהוה אשר הקדיש בירושלם׃</verse>
        <verse osisID='2Chr.36.15'>וישלח יהוה אלהי אבותיהם עליהם ביד מלאכיו השכם ושלוח כי חמל על עמו ועל מעונו׃</verse>
        <verse osisID='2Chr.36.16'>ויהיו מלעבים במלאכי האלהים ובוזים דבריו ומתעתעים בנבאיו עד עלות חמת יהוה בעמו עד לאין מרפא׃</verse>
        <verse osisID='2Chr.36.17'>ויעל עליהם את מלך כשדיים ויהרג בחוריהם בחרב בבית מקדשם ולא חמל על בחור ובתולה זקן וישש הכל נתן בידו׃</verse>
        <verse osisID='2Chr.36.18'>וכל כלי בית האלהים הגדלים והקטנים ואצרות בית יהוה ואצרות המלך ושריו הכל הביא בבל׃</verse>
        <verse osisID='2Chr.36.19'>וישרפו את בית האלהים וינתצו את חומת ירושלם וכל ארמנותיה שרפו באש וכל כלי מחמדיה להשחית׃</verse>
        <verse osisID='2Chr.36.20'>ויגל השארית מן החרב אל בבל ויהיו לו ולבניו לעבדים עד מלך מלכות פרס׃</verse>
        <verse osisID='2Chr.36.21'>למלאות דבר יהוה בפי ירמיהו עד רצתה הארץ את שבתותיה כל ימי השמה שבתה למלאות שבעים שנה׃</verse>
        <verse osisID='2Chr.36.22'>ובשנת אחת לכורש מלך פרס לכלות דבר יהוה בפי ירמיהו העיר יהוה את רוח כורש מלך פרס ויעבר קול בכל מלכותו וגם במכתב לאמר׃</verse>
        <verse osisID='2Chr.36.23'>כה אמר כורש מלך פרס כל ממלכות הארץ נתן לי יהוה אלהי השמים והוא פקד עלי לבנות לו בית בירושלם אשר ביהודה מי בכם מכל עמו יהוה אלהיו עמו ויעל׃</verse>
      </chapter>
    </div></osisText>
</osis>