<?xml version='1.0' encoding='UTF-8'?>
<osis xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns='http://www.bibletechnologies.net/2003/OSIS/namespace' xmlns:xsi='http://www.w3.org/2001/XMLSchema-instance'>
  <osisText xml:lang='he' osisRefWork='Bible' osisIDWork='HEBm'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='HEBm'>
        <title>Modern Hebrew Bible</title>
        <contributor>Sword Project</contributor>
        <creator/>
        <creator role='encoder'>ZefToOsis 1.0.0</creator>
        <subject>holy bible</subject>
        <date>2009-01-23</date>
        <description>empty</description>
        <publisher>FREE BIBLE SOFTWARE GROUP</publisher>
        <type type='OSIS'>Bible</type>
        <identifier type='OSIS'>HEBm</identifier>
        <source>http://www.crosswire.org/sword/servlet/SwordMod.Verify?modName=HebModern&amp;pkgType=win</source>
        <language type='IETF'>he</language>
        <relation/>
        <coverage>provider the bible to the world</coverage>
        <rights>i think public domain</rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='1Sam'>
      <chapter osisID='1Sam.1'>
        <title>ותאמר שבי בתי עד אשר תדעין איך יפל דבר כי לא ישקט האיש כי אם כלה הדבר היום׃</title>
        <verse osisID='1Sam.1.1'>ויהי איש אחד מן הרמתים צופים מהר אפרים ושמו אלקנה בן ירחם בן אליהוא בן תחו בן צוף אפרתי׃</verse>
        <verse osisID='1Sam.1.2'>ולו שתי נשים שם אחת חנה ושם השנית פננה ויהי לפננה ילדים ולחנה אין ילדים׃</verse>
        <verse osisID='1Sam.1.3'>ועלה האיש ההוא מעירו מימים ימימה להשתחות ולזבח ליהוה צבאות בשלה ושם שני בני עלי חפני ופנחס כהנים ליהוה׃</verse>
        <verse osisID='1Sam.1.4'>ויהי היום ויזבח אלקנה ונתן לפננה אשתו ולכל בניה ובנותיה מנות׃</verse>
        <verse osisID='1Sam.1.5'>ולחנה יתן מנה אחת אפים כי את חנה אהב ויהוה סגר רחמה׃</verse>
        <verse osisID='1Sam.1.6'>וכעסתה צרתה גם כעס בעבור הרעמה כי סגר יהוה בעד רחמה׃</verse>
        <verse osisID='1Sam.1.7'>וכן יעשה שנה בשנה מדי עלתה בבית יהוה כן תכעסנה ותבכה ולא תאכל׃</verse>
        <verse osisID='1Sam.1.8'>ויאמר לה אלקנה אישה חנה למה תבכי ולמה לא תאכלי ולמה ירע לבבך הלוא אנכי טוב לך מעשרה בנים׃</verse>
        <verse osisID='1Sam.1.9'>ותקם חנה אחרי אכלה בשלה ואחרי שתה ועלי הכהן ישב על הכסא על מזוזת היכל יהוה׃</verse>
        <verse osisID='1Sam.1.10'>והיא מרת נפש ותתפלל על יהוה ובכה תבכה׃</verse>
        <verse osisID='1Sam.1.11'>ותדר נדר ותאמר יהוה צבאות אם ראה תראה בעני אמתך וזכרתני ולא תשכח את אמתך ונתתה לאמתך זרע אנשים ונתתיו ליהוה כל ימי חייו ומורה לא יעלה על ראשו׃</verse>
        <verse osisID='1Sam.1.12'>והיה כי הרבתה להתפלל לפני יהוה ועלי שמר את פיה׃</verse>
        <verse osisID='1Sam.1.13'>וחנה היא מדברת על לבה רק שפתיה נעות וקולה לא ישמע ויחשבה עלי לשכרה׃</verse>
        <verse osisID='1Sam.1.14'>ויאמר אליה עלי עד מתי תשתכרין הסירי את יינך מעליך׃</verse>
        <verse osisID='1Sam.1.15'>ותען חנה ותאמר לא אדני אשה קשת רוח אנכי ויין ושכר לא שתיתי ואשפך את נפשי לפני יהוה׃</verse>
        <verse osisID='1Sam.1.16'>אל תתן את אמתך לפני בת בליעל כי מרב שיחי וכעסי דברתי עד הנה׃</verse>
        <verse osisID='1Sam.1.17'>ויען עלי ויאמר לכי לשלום ואלהי ישראל יתן את שלתך אשר שאלת מעמו׃</verse>
        <verse osisID='1Sam.1.18'>ותאמר תמצא שפחתך חן בעיניך ותלך האשה לדרכה ותאכל ופניה לא היו לה עוד׃</verse>
        <verse osisID='1Sam.1.19'>וישכמו בבקר וישתחוו לפני יהוה וישבו ויבאו אל ביתם הרמתה וידע אלקנה את חנה אשתו ויזכרה יהוה׃</verse>
        <verse osisID='1Sam.1.20'>ויהי לתקפות הימים ותהר חנה ותלד בן ותקרא את שמו שמואל כי מיהוה שאלתיו׃</verse>
        <verse osisID='1Sam.1.21'>ויעל האיש אלקנה וכל ביתו לזבח ליהוה את זבח הימים ואת נדרו׃</verse>
        <verse osisID='1Sam.1.22'>וחנה לא עלתה כי אמרה לאישה עד יגמל הנער והבאתיו ונראה את פני יהוה וישב שם עד עולם׃</verse>
        <verse osisID='1Sam.1.23'>ויאמר לה אלקנה אישה עשי הטוב בעיניך שבי עד גמלך אתו אך יקם יהוה את דברו ותשב האשה ותינק את בנה עד גמלה אתו׃</verse>
        <verse osisID='1Sam.1.24'>ותעלהו עמה כאשר גמלתו בפרים שלשה ואיפה אחת קמח ונבל יין ותבאהו בית יהוה שלו והנער נער׃</verse>
        <verse osisID='1Sam.1.25'>וישחטו את הפר ויביאו את הנער אל עלי׃</verse>
        <verse osisID='1Sam.1.26'>ותאמר בי אדני חי נפשך אדני אני האשה הנצבת עמכה בזה להתפלל אל יהוה׃</verse>
        <verse osisID='1Sam.1.27'>אל הנער הזה התפללתי ויתן יהוה לי את שאלתי אשר שאלתי מעמו׃</verse>
        <verse osisID='1Sam.1.28'>וגם אנכי השאלתהו ליהוה כל הימים אשר היה הוא שאול ליהוה וישתחו שם ליהוה׃</verse>
      </chapter>
      <chapter osisID='1Sam.2'>
        <verse osisID='1Sam.2.1'>ותתפלל חנה ותאמר עלץ לבי ביהוה רמה קרני ביהוה רחב פי על אויבי כי שמחתי בישועתך׃</verse>
        <verse osisID='1Sam.2.2'>אין קדוש כיהוה כי אין בלתך ואין צור כאלהינו׃</verse>
        <verse osisID='1Sam.2.3'>אל תרבו תדברו גבהה גבהה יצא עתק מפיכם כי אל דעות יהוה ולא נתכנו עללות׃</verse>
        <verse osisID='1Sam.2.4'>קשת גברים חתים ונכשלים אזרו חיל׃</verse>
        <verse osisID='1Sam.2.5'>שבעים בלחם נשכרו ורעבים חדלו עד עקרה ילדה שבעה ורבת בנים אמללה׃</verse>
        <verse osisID='1Sam.2.6'>יהוה ממית ומחיה מוריד שאול ויעל׃</verse>
        <verse osisID='1Sam.2.7'>יהוה מוריש ומעשיר משפיל אף מרומם׃</verse>
        <verse osisID='1Sam.2.8'>מקים מעפר דל מאשפת ירים אביון להושיב עם נדיבים וכסא כבוד ינחלם כי ליהוה מצקי ארץ וישת עליהם תבל׃</verse>
        <verse osisID='1Sam.2.9'>רגלי חסידו ישמר ורשעים בחשך ידמו כי לא בכח יגבר איש׃</verse>
        <verse osisID='1Sam.2.10'>יהוה יחתו מריבו עלו בשמים ירעם יהוה ידין אפסי ארץ ויתן עז למלכו וירם קרן משיחו׃</verse>
        <verse osisID='1Sam.2.11'>וילך אלקנה הרמתה על ביתו והנער היה משרת את יהוה את פני עלי הכהן׃</verse>
        <verse osisID='1Sam.2.12'>ובני עלי בני בליעל לא ידעו את יהוה׃</verse>
        <verse osisID='1Sam.2.13'>ומשפט הכהנים את העם כל איש זבח זבח ובא נער הכהן כבשל הבשר והמזלג שלש השנים בידו׃</verse>
        <verse osisID='1Sam.2.14'>והכה בכיור או בדוד או בקלחת או בפרור כל אשר יעלה המזלג יקח הכהן בו ככה יעשו לכל ישראל הבאים שם בשלה׃</verse>
        <verse osisID='1Sam.2.15'>גם בטרם יקטרון את החלב ובא נער הכהן ואמר לאיש הזבח תנה בשר לצלות לכהן ולא יקח ממך בשר מבשל כי אם חי׃</verse>
        <verse osisID='1Sam.2.16'>ויאמר אליו האיש קטר יקטירון כיום החלב וקח לך כאשר תאוה נפשך ואמר לו כי עתה תתן ואם לא לקחתי בחזקה׃</verse>
        <verse osisID='1Sam.2.17'>ותהי חטאת הנערים גדולה מאד את פני יהוה כי נאצו האנשים את מנחת יהוה׃</verse>
        <verse osisID='1Sam.2.18'>ושמואל משרת את פני יהוה נער חגור אפוד בד׃</verse>
        <verse osisID='1Sam.2.19'>ומעיל קטן תעשה לו אמו והעלתה לו מימים ימימה בעלותה את אישה לזבח את זבח הימים׃</verse>
        <verse osisID='1Sam.2.20'>וברך עלי את אלקנה ואת אשתו ואמר ישם יהוה לך זרע מן האשה הזאת תחת השאלה אשר שאל ליהוה והלכו למקמו׃</verse>
        <verse osisID='1Sam.2.21'>כי פקד יהוה את חנה ותהר ותלד שלשה בנים ושתי בנות ויגדל הנער שמואל עם יהוה׃</verse>
        <verse osisID='1Sam.2.22'>ועלי זקן מאד ושמע את כל אשר יעשון בניו לכל ישראל ואת אשר ישכבון את הנשים הצבאות פתח אהל מועד׃</verse>
        <verse osisID='1Sam.2.23'>ויאמר להם למה תעשון כדברים האלה אשר אנכי שמע את דבריכם רעים מאת כל העם אלה׃</verse>
        <verse osisID='1Sam.2.24'>אל בני כי לוא טובה השמעה אשר אנכי שמע מעברים עם יהוה׃</verse>
        <verse osisID='1Sam.2.25'>אם יחטא איש לאיש ופללו אלהים ואם ליהוה יחטא איש מי יתפלל לו ולא ישמעו לקול אביהם כי חפץ יהוה להמיתם׃</verse>
        <verse osisID='1Sam.2.26'>והנער שמואל הלך וגדל וטוב גם עם יהוה וגם עם אנשים׃</verse>
        <verse osisID='1Sam.2.27'>ויבא איש אלהים אל עלי ויאמר אליו כה אמר יהוה הנגלה נגליתי אל בית אביך בהיותם במצרים לבית פרעה׃</verse>
        <verse osisID='1Sam.2.28'>ובחר אתו מכל שבטי ישראל לי לכהן לעלות על מזבחי להקטיר קטרת לשאת אפוד לפני ואתנה לבית אביך את כל אשי בני ישראל׃</verse>
        <verse osisID='1Sam.2.29'>למה תבעטו בזבחי ובמנחתי אשר צויתי מעון ותכבד את בניך ממני להבריאכם מראשית כל מנחת ישראל לעמי׃</verse>
        <verse osisID='1Sam.2.30'>לכן נאם יהוה אלהי ישראל אמור אמרתי ביתך ובית אביך יתהלכו לפני עד עולם ועתה נאם יהוה חלילה לי כי מכבדי אכבד ובזי יקלו׃</verse>
        <verse osisID='1Sam.2.31'>הנה ימים באים וגדעתי את זרעך ואת זרע בית אביך מהיות זקן בביתך׃</verse>
        <verse osisID='1Sam.2.32'>והבטת צר מעון בכל אשר ייטיב את ישראל ולא יהיה זקן בביתך כל הימים׃</verse>
        <verse osisID='1Sam.2.33'>ואיש לא אכרית לך מעם מזבחי לכלות את עיניך ולאדיב את נפשך וכל מרבית ביתך ימותו אנשים׃</verse>
        <verse osisID='1Sam.2.34'>וזה לך האות אשר יבא אל שני בניך אל חפני ופינחס ביום אחד ימותו שניהם׃</verse>
        <verse osisID='1Sam.2.35'>והקימתי לי כהן נאמן כאשר בלבבי ובנפשי יעשה ובניתי לו בית נאמן והתהלך לפני משיחי כל הימים׃</verse>
        <verse osisID='1Sam.2.36'>והיה כל הנותר בביתך יבוא להשתחות לו לאגורת כסף וככר לחם ואמר ספחני נא אל אחת הכהנות לאכל פת לחם׃</verse>
      </chapter>
      <chapter osisID='1Sam.3'>
        <verse osisID='1Sam.3.1'>והנער שמואל משרת את יהוה לפני עלי ודבר יהוה היה יקר בימים ההם אין חזון נפרץ׃</verse>
        <verse osisID='1Sam.3.2'>ויהי ביום ההוא ועלי שכב במקמו ועינו החלו כהות לא יוכל לראות׃</verse>
        <verse osisID='1Sam.3.3'>ונר אלהים טרם יכבה ושמואל שכב בהיכל יהוה אשר שם ארון אלהים׃</verse>
        <verse osisID='1Sam.3.4'>ויקרא יהוה אל שמואל ויאמר הנני׃</verse>
        <verse osisID='1Sam.3.5'>וירץ אל עלי ויאמר הנני כי קראת לי ויאמר לא קראתי שוב שכב וילך וישכב׃</verse>
        <verse osisID='1Sam.3.6'>ויסף יהוה קרא עוד שמואל ויקם שמואל וילך אל עלי ויאמר הנני כי קראת לי ויאמר לא קראתי בני שוב שכב׃</verse>
        <verse osisID='1Sam.3.7'>ושמואל טרם ידע את יהוה וטרם יגלה אליו דבר יהוה׃</verse>
        <verse osisID='1Sam.3.8'>ויסף יהוה קרא שמואל בשלשית ויקם וילך אל עלי ויאמר הנני כי קראת לי ויבן עלי כי יהוה קרא לנער׃</verse>
        <verse osisID='1Sam.3.9'>ויאמר עלי לשמואל לך שכב והיה אם יקרא אליך ואמרת דבר יהוה כי שמע עבדך וילך שמואל וישכב במקומו׃</verse>
        <verse osisID='1Sam.3.10'>ויבא יהוה ויתיצב ויקרא כפעם בפעם שמואל שמואל ויאמר שמואל דבר כי שמע עבדך׃</verse>
        <verse osisID='1Sam.3.11'>ויאמר יהוה אל שמואל הנה אנכי עשה דבר בישראל אשר כל שמעו תצלינה שתי אזניו׃</verse>
        <verse osisID='1Sam.3.12'>ביום ההוא אקים אל עלי את כל אשר דברתי אל ביתו החל וכלה׃</verse>
        <verse osisID='1Sam.3.13'>והגדתי לו כי שפט אני את ביתו עד עולם בעון אשר ידע כי מקללים להם בניו ולא כהה בם׃</verse>
        <verse osisID='1Sam.3.14'>ולכן נשבעתי לבית עלי אם יתכפר עון בית עלי בזבח ובמנחה עד עולם׃</verse>
        <verse osisID='1Sam.3.15'>וישכב שמואל עד הבקר ויפתח את דלתות בית יהוה ושמואל ירא מהגיד את המראה אל עלי׃</verse>
        <verse osisID='1Sam.3.16'>ויקרא עלי את שמואל ויאמר שמואל בני ויאמר הנני׃</verse>
        <verse osisID='1Sam.3.17'>ויאמר מה הדבר אשר דבר אליך אל נא תכחד ממני כה יעשה לך אלהים וכה יוסיף אם תכחד ממני דבר מכל הדבר אשר דבר אליך׃</verse>
        <verse osisID='1Sam.3.18'>ויגד לו שמואל את כל הדברים ולא כחד ממנו ויאמר יהוה הוא הטוב בעינו יעשה׃</verse>
        <verse osisID='1Sam.3.19'>ויגדל שמואל ויהוה היה עמו ולא הפיל מכל דבריו ארצה׃</verse>
        <verse osisID='1Sam.3.20'>וידע כל ישראל מדן ועד באר שבע כי נאמן שמואל לנביא ליהוה׃</verse>
        <verse osisID='1Sam.3.21'>ויסף יהוה להראה בשלה כי נגלה יהוה אל שמואל בשלו בדבר יהוה׃</verse>
      </chapter>
      <chapter osisID='1Sam.4'>
        <verse osisID='1Sam.4.1'>ויהי דבר שמואל לכל ישראל ויצא ישראל לקראת פלשתים למלחמה ויחנו על האבן העזר ופלשתים חנו באפק׃</verse>
        <verse osisID='1Sam.4.2'>ויערכו פלשתים לקראת ישראל ותטש המלחמה וינגף ישראל לפני פלשתים ויכו במערכה בשדה כארבעת אלפים איש׃</verse>
        <verse osisID='1Sam.4.3'>ויבא העם אל המחנה ויאמרו זקני ישראל למה נגפנו יהוה היום לפני פלשתים נקחה אלינו משלה את ארון ברית יהוה ויבא בקרבנו וישענו מכף איבינו׃</verse>
        <verse osisID='1Sam.4.4'>וישלח העם שלה וישאו משם את ארון ברית יהוה צבאות ישב הכרבים ושם שני בני עלי עם ארון ברית האלהים חפני ופינחס׃</verse>
        <verse osisID='1Sam.4.5'>ויהי כבוא ארון ברית יהוה אל המחנה וירעו כל ישראל תרועה גדולה ותהם הארץ׃</verse>
        <verse osisID='1Sam.4.6'>וישמעו פלשתים את קול התרועה ויאמרו מה קול התרועה הגדולה הזאת במחנה העברים וידעו כי ארון יהוה בא אל המחנה׃</verse>
        <verse osisID='1Sam.4.7'>ויראו הפלשתים כי אמרו בא אלהים אל המחנה ויאמרו אוי לנו כי לא היתה כזאת אתמול שלשם׃</verse>
        <verse osisID='1Sam.4.8'>אוי לנו מי יצילנו מיד האלהים האדירים האלה אלה הם האלהים המכים את מצרים בכל מכה במדבר׃</verse>
        <verse osisID='1Sam.4.9'>התחזקו והיו לאנשים פלשתים פן תעבדו לעברים כאשר עבדו לכם והייתם לאנשים ונלחמתם׃</verse>
        <verse osisID='1Sam.4.10'>וילחמו פלשתים וינגף ישראל וינסו איש לאהליו ותהי המכה גדולה מאד ויפל מישראל שלשים אלף רגלי׃</verse>
        <verse osisID='1Sam.4.11'>וארון אלהים נלקח ושני בני עלי מתו חפני ופינחס׃</verse>
        <verse osisID='1Sam.4.12'>וירץ איש בנימן מהמערכה ויבא שלה ביום ההוא ומדיו קרעים ואדמה על ראשו׃</verse>
        <verse osisID='1Sam.4.13'>ויבוא והנה עלי ישב על הכסא יך דרך מצפה כי היה לבו חרד על ארון האלהים והאיש בא להגיד בעיר ותזעק כל העיר׃</verse>
        <verse osisID='1Sam.4.14'>וישמע עלי את קול הצעקה ויאמר מה קול ההמון הזה והאיש מהר ויבא ויגד לעלי׃</verse>
        <verse osisID='1Sam.4.15'>ועלי בן תשעים ושמנה שנה ועיניו קמה ולא יכול לראות׃</verse>
        <verse osisID='1Sam.4.16'>ויאמר האיש אל עלי אנכי הבא מן המערכה ואני מן המערכה נסתי היום ויאמר מה היה הדבר בני׃</verse>
        <verse osisID='1Sam.4.17'>ויען המבשר ויאמר נס ישראל לפני פלשתים וגם מגפה גדולה היתה בעם וגם שני בניך מתו חפני ופינחס וארון האלהים נלקחה׃</verse>
        <verse osisID='1Sam.4.18'>ויהי כהזכירו את ארון האלהים ויפל מעל הכסא אחרנית בעד יד השער ותשבר מפרקתו וימת כי זקן האיש וכבד והוא שפט את ישראל ארבעים שנה׃</verse>
        <verse osisID='1Sam.4.19'>וכלתו אשת פינחס הרה ללת ותשמע את השמעה אל הלקח ארון האלהים ומת חמיה ואישה ותכרע ותלד כי נהפכו עליה צריה׃</verse>
        <verse osisID='1Sam.4.20'>וכעת מותה ותדברנה הנצבות עליה אל תיראי כי בן ילדת ולא ענתה ולא שתה לבה׃</verse>
        <verse osisID='1Sam.4.21'>ותקרא לנער אי כבוד לאמר גלה כבוד מישראל אל הלקח ארון האלהים ואל חמיה ואישה׃</verse>
        <verse osisID='1Sam.4.22'>ותאמר גלה כבוד מישראל כי נלקח ארון האלהים׃</verse>
      </chapter>
      <chapter osisID='1Sam.5'>
        <verse osisID='1Sam.5.1'>ופלשתים לקחו את ארון האלהים ויבאהו מאבן העזר אשדודה׃</verse>
        <verse osisID='1Sam.5.2'>ויקחו פלשתים את ארון האלהים ויביאו אתו בית דגון ויציגו אתו אצל דגון׃</verse>
        <verse osisID='1Sam.5.3'>וישכמו אשדודים ממחרת והנה דגון נפל לפניו ארצה לפני ארון יהוה ויקחו את דגון וישבו אתו למקומו׃</verse>
        <verse osisID='1Sam.5.4'>וישכמו בבקר ממחרת והנה דגון נפל לפניו ארצה לפני ארון יהוה וראש דגון ושתי כפות ידיו כרתות אל המפתן רק דגון נשאר עליו׃</verse>
        <verse osisID='1Sam.5.5'>על כן לא ידרכו כהני דגון וכל הבאים בית דגון על מפתן דגון באשדוד עד היום הזה׃</verse>
        <verse osisID='1Sam.5.6'>ותכבד יד יהוה אל האשדודים וישמם ויך אתם בעפלים את אשדוד ואת גבוליה׃</verse>
        <verse osisID='1Sam.5.7'>ויראו אנשי אשדוד כי כן ואמרו לא ישב ארון אלהי ישראל עמנו כי קשתה ידו עלינו ועל דגון אלהינו׃</verse>
        <verse osisID='1Sam.5.8'>וישלחו ויאספו את כל סרני פלשתים אליהם ויאמרו מה נעשה לארון אלהי ישראל ויאמרו גת יסב ארון אלהי ישראל ויסבו את ארון אלהי ישראל׃</verse>
        <verse osisID='1Sam.5.9'>ויהי אחרי הסבו אתו ותהי יד יהוה בעיר מהומה גדולה מאד ויך את אנשי העיר מקטן ועד גדול וישתרו להם עפלים׃</verse>
        <verse osisID='1Sam.5.10'>וישלחו את ארון האלהים עקרון ויהי כבוא ארון האלהים עקרון ויזעקו העקרנים לאמר הסבו אלי את ארון אלהי ישראל להמיתני ואת עמי׃</verse>
        <verse osisID='1Sam.5.11'>וישלחו ויאספו את כל סרני פלשתים ויאמרו שלחו את ארון אלהי ישראל וישב למקמו ולא ימית אתי ואת עמי כי היתה מהומת מות בכל העיר כבדה מאד יד האלהים שם׃</verse>
        <verse osisID='1Sam.5.12'>והאנשים אשר לא מתו הכו בעפלים ותעל שועת העיר השמים׃</verse>
      </chapter>
      <chapter osisID='1Sam.6'>
        <verse osisID='1Sam.6.1'>ויהי ארון יהוה בשדה פלשתים שבעה חדשים׃</verse>
        <verse osisID='1Sam.6.2'>ויקראו פלשתים לכהנים ולקסמים לאמר מה נעשה לארון יהוה הודענו במה נשלחנו למקומו׃</verse>
        <verse osisID='1Sam.6.3'>ויאמרו אם משלחים את ארון אלהי ישראל אל תשלחו אתו ריקם כי השב תשיבו לו אשם אז תרפאו ונודע לכם למה לא תסור ידו מכם׃</verse>
        <verse osisID='1Sam.6.4'>ויאמרו מה האשם אשר נשיב לו ויאמרו מספר סרני פלשתים חמשה עפלי זהב וחמשה עכברי זהב כי מגפה אחת לכלם ולסרניכם׃</verse>
        <verse osisID='1Sam.6.5'>ועשיתם צלמי עפליכם וצלמי עכבריכם המשחיתם את הארץ ונתתם לאלהי ישראל כבוד אולי יקל את ידו מעליכם ומעל אלהיכם ומעל ארצכם׃</verse>
        <verse osisID='1Sam.6.6'>ולמה תכבדו את לבבכם כאשר כבדו מצרים ופרעה את לבם הלוא כאשר התעלל בהם וישלחום וילכו׃</verse>
        <verse osisID='1Sam.6.7'>ועתה קחו ועשו עגלה חדשה אחת ושתי פרות עלות אשר לא עלה עליהם על ואסרתם את הפרות בעגלה והשיבתם בניהם מאחריהם הביתה׃</verse>
        <verse osisID='1Sam.6.8'>ולקחתם את ארון יהוה ונתתם אתו אל העגלה ואת כלי הזהב אשר השבתם לו אשם תשימו בארגז מצדו ושלחתם אתו והלך׃</verse>
        <verse osisID='1Sam.6.9'>וראיתם אם דרך גבולו יעלה בית שמש הוא עשה לנו את הרעה הגדולה הזאת ואם לא וידענו כי לא ידו נגעה בנו מקרה הוא היה לנו׃</verse>
        <verse osisID='1Sam.6.10'>ויעשו האנשים כן ויקחו שתי פרות עלות ויאסרום בעגלה ואת בניהם כלו בבית׃</verse>
        <verse osisID='1Sam.6.11'>וישמו את ארון יהוה אל העגלה ואת הארגז ואת עכברי הזהב ואת צלמי טחריהם׃</verse>
        <verse osisID='1Sam.6.12'>וישרנה הפרות בדרך על דרך בית שמש במסלה אחת הלכו הלך וגעו ולא סרו ימין ושמאול וסרני פלשתים הלכים אחריהם עד גבול בית שמש׃</verse>
        <verse osisID='1Sam.6.13'>ובית שמש קצרים קציר חטים בעמק וישאו את עיניהם ויראו את הארון וישמחו לראות׃</verse>
        <verse osisID='1Sam.6.14'>והעגלה באה אל שדה יהושע בית השמשי ותעמד שם ושם אבן גדולה ויבקעו את עצי העגלה ואת הפרות העלו עלה ליהוה׃</verse>
        <verse osisID='1Sam.6.15'>והלוים הורידו את ארון יהוה ואת הארגז אשר אתו אשר בו כלי זהב וישמו אל האבן הגדולה ואנשי בית שמש העלו עלות ויזבחו זבחים ביום ההוא ליהוה׃</verse>
        <verse osisID='1Sam.6.16'>וחמשה סרני פלשתים ראו וישבו עקרון ביום ההוא׃</verse>
        <verse osisID='1Sam.6.17'>ואלה טחרי הזהב אשר השיבו פלשתים אשם ליהוה לאשדוד אחד לעזה אחד לאשקלון אחד לגת אחד לעקרון אחד׃</verse>
        <verse osisID='1Sam.6.18'>ועכברי הזהב מספר כל ערי פלשתים לחמשת הסרנים מעיר מבצר ועד כפר הפרזי ועד אבל הגדולה אשר הניחו עליה את ארון יהוה עד היום הזה בשדה יהושע בית השמשי׃</verse>
        <verse osisID='1Sam.6.19'>ויך באנשי בית שמש כי ראו בארון יהוה ויך בעם שבעים איש חמשים אלף איש ויתאבלו העם כי הכה יהוה בעם מכה גדולה׃</verse>
        <verse osisID='1Sam.6.20'>ויאמרו אנשי בית שמש מי יוכל לעמד לפני יהוה האלהים הקדוש הזה ואל מי יעלה מעלינו׃</verse>
        <verse osisID='1Sam.6.21'>וישלחו מלאכים אל יושבי קרית יערים לאמר השבו פלשתים את ארון יהוה רדו העלו אתו אליכם׃</verse>
      </chapter>
      <chapter osisID='1Sam.7'>
        <verse osisID='1Sam.7.1'>ויבאו אנשי קרית יערים ויעלו את ארון יהוה ויבאו אתו אל בית אבינדב בגבעה ואת אלעזר בנו קדשו לשמר את ארון יהוה׃</verse>
        <verse osisID='1Sam.7.2'>ויהי מיום שבת הארון בקרית יערים וירבו הימים ויהיו עשרים שנה וינהו כל בית ישראל אחרי יהוה׃</verse>
        <verse osisID='1Sam.7.3'>ויאמר שמואל אל כל בית ישראל לאמר אם בכל לבבכם אתם שבים אל יהוה הסירו את אלהי הנכר מתוככם והעשתרות והכינו לבבכם אל יהוה ועבדהו לבדו ויצל אתכם מיד פלשתים׃</verse>
        <verse osisID='1Sam.7.4'>ויסירו בני ישראל את הבעלים ואת העשתרת ויעבדו את יהוה לבדו׃</verse>
        <verse osisID='1Sam.7.5'>ויאמר שמואל קבצו את כל ישראל המצפתה ואתפלל בעדכם אל יהוה׃</verse>
        <verse osisID='1Sam.7.6'>ויקבצו המצפתה וישאבו מים וישפכו לפני יהוה ויצומו ביום ההוא ויאמרו שם חטאנו ליהוה וישפט שמואל את בני ישראל במצפה׃</verse>
        <verse osisID='1Sam.7.7'>וישמעו פלשתים כי התקבצו בני ישראל המצפתה ויעלו סרני פלשתים אל ישראל וישמעו בני ישראל ויראו מפני פלשתים׃</verse>
        <verse osisID='1Sam.7.8'>ויאמרו בני ישראל אל שמואל אל תחרש ממנו מזעק אל יהוה אלהינו וישענו מיד פלשתים׃</verse>
        <verse osisID='1Sam.7.9'>ויקח שמואל טלה חלב אחד ויעלה עולה כליל ליהוה ויזעק שמואל אל יהוה בעד ישראל ויענהו יהוה׃</verse>
        <verse osisID='1Sam.7.10'>ויהי שמואל מעלה העולה ופלשתים נגשו למלחמה בישראל וירעם יהוה בקול גדול ביום ההוא על פלשתים ויהמם וינגפו לפני ישראל׃</verse>
        <verse osisID='1Sam.7.11'>ויצאו אנשי ישראל מן המצפה וירדפו את פלשתים ויכום עד מתחת לבית כר׃</verse>
        <verse osisID='1Sam.7.12'>ויקח שמואל אבן אחת וישם בין המצפה ובין השן ויקרא את שמה אבן העזר ויאמר עד הנה עזרנו יהוה׃</verse>
        <verse osisID='1Sam.7.13'>ויכנעו הפלשתים ולא יספו עוד לבוא בגבול ישראל ותהי יד יהוה בפלשתים כל ימי שמואל׃</verse>
        <verse osisID='1Sam.7.14'>ותשבנה הערים אשר לקחו פלשתים מאת ישראל לישראל מעקרון ועד גת ואת גבולן הציל ישראל מיד פלשתים ויהי שלום בין ישראל ובין האמרי׃</verse>
        <verse osisID='1Sam.7.15'>וישפט שמואל את ישראל כל ימי חייו׃</verse>
        <verse osisID='1Sam.7.16'>והלך מדי שנה בשנה וסבב בית אל והגלגל והמצפה ושפט את ישראל את כל המקומות האלה׃</verse>
        <verse osisID='1Sam.7.17'>ותשבתו הרמתה כי שם ביתו ושם שפט את ישראל ויבן שם מזבח ליהוה׃</verse>
      </chapter>
      <chapter osisID='1Sam.8'>
        <verse osisID='1Sam.8.1'>ויהי כאשר זקן שמואל וישם את בניו שפטים לישראל׃</verse>
        <verse osisID='1Sam.8.2'>ויהי שם בנו הבכור יואל ושם משנהו אביה שפטים בבאר שבע׃</verse>
        <verse osisID='1Sam.8.3'>ולא הלכו בניו בדרכו ויטו אחרי הבצע ויקחו שחד ויטו משפט׃</verse>
        <verse osisID='1Sam.8.4'>ויתקבצו כל זקני ישראל ויבאו אל שמואל הרמתה׃</verse>
        <verse osisID='1Sam.8.5'>ויאמרו אליו הנה אתה זקנת ובניך לא הלכו בדרכיך עתה שימה לנו מלך לשפטנו ככל הגוים׃</verse>
        <verse osisID='1Sam.8.6'>וירע הדבר בעיני שמואל כאשר אמרו תנה לנו מלך לשפטנו ויתפלל שמואל אל יהוה׃</verse>
        <verse osisID='1Sam.8.7'>ויאמר יהוה אל שמואל שמע בקול העם לכל אשר יאמרו אליך כי לא אתך מאסו כי אתי מאסו ממלך עליהם׃</verse>
        <verse osisID='1Sam.8.8'>ככל המעשים אשר עשו מיום העלתי אתם ממצרים ועד היום הזה ויעזבני ויעבדו אלהים אחרים כן המה עשים גם לך׃</verse>
        <verse osisID='1Sam.8.9'>ועתה שמע בקולם אך כי העד תעיד בהם והגדת להם משפט המלך אשר ימלך עליהם׃</verse>
        <verse osisID='1Sam.8.10'>ויאמר שמואל את כל דברי יהוה אל העם השאלים מאתו מלך׃</verse>
        <verse osisID='1Sam.8.11'>ויאמר זה יהיה משפט המלך אשר ימלך עליכם את בניכם יקח ושם לו במרכבתו ובפרשיו ורצו לפני מרכבתו׃</verse>
        <verse osisID='1Sam.8.12'>ולשום לו שרי אלפים ושרי חמשים ולחרש חרישו ולקצר קצירו ולעשות כלי מלחמתו וכלי רכבו׃</verse>
        <verse osisID='1Sam.8.13'>ואת בנותיכם יקח לרקחות ולטבחות ולאפות׃</verse>
        <verse osisID='1Sam.8.14'>ואת שדותיכם ואת כרמיכם וזיתיכם הטובים יקח ונתן לעבדיו׃</verse>
        <verse osisID='1Sam.8.15'>וזרעיכם וכרמיכם יעשר ונתן לסריסיו ולעבדיו׃</verse>
        <verse osisID='1Sam.8.16'>ואת עבדיכם ואת שפחותיכם ואת בחוריכם הטובים ואת חמוריכם יקח ועשה למלאכתו׃</verse>
        <verse osisID='1Sam.8.17'>צאנכם יעשר ואתם תהיו לו לעבדים׃</verse>
        <verse osisID='1Sam.8.18'>וזעקתם ביום ההוא מלפני מלככם אשר בחרתם לכם ולא יענה יהוה אתכם ביום ההוא׃</verse>
        <verse osisID='1Sam.8.19'>וימאנו העם לשמע בקול שמואל ויאמרו לא כי אם מלך יהיה עלינו׃</verse>
        <verse osisID='1Sam.8.20'>והיינו גם אנחנו ככל הגוים ושפטנו מלכנו ויצא לפנינו ונלחם את מלחמתנו׃</verse>
        <verse osisID='1Sam.8.21'>וישמע שמואל את כל דברי העם וידברם באזני יהוה׃</verse>
        <verse osisID='1Sam.8.22'>ויאמר יהוה אל שמואל שמע בקולם והמלכת להם מלך ויאמר שמואל אל אנשי ישראל לכו איש לעירו׃</verse>
      </chapter>
      <chapter osisID='1Sam.9'>
        <verse osisID='1Sam.9.1'>ויהי איש מבן ימין ושמו קיש בן אביאל בן צרור בן בכורת בן אפיח בן איש ימיני גבור חיל׃</verse>
        <verse osisID='1Sam.9.2'>ולו היה בן ושמו שאול בחור וטוב ואין איש מבני ישראל טוב ממנו משכמו ומעלה גבה מכל העם׃</verse>
        <verse osisID='1Sam.9.3'>ותאבדנה האתנות לקיש אבי שאול ויאמר קיש אל שאול בנו קח נא אתך את אחד מהנערים וקום לך בקש את האתנת׃</verse>
        <verse osisID='1Sam.9.4'>ויעבר בהר אפרים ויעבר בארץ שלשה ולא מצאו ויעברו בארץ שעלים ואין ויעבר בארץ ימיני ולא מצאו׃</verse>
        <verse osisID='1Sam.9.5'>המה באו בארץ צוף ושאול אמר לנערו אשר עמו לכה ונשובה פן יחדל אבי מן האתנות ודאג לנו׃</verse>
        <verse osisID='1Sam.9.6'>ויאמר לו הנה נא איש אלהים בעיר הזאת והאיש נכבד כל אשר ידבר בוא יבוא עתה נלכה שם אולי יגיד לנו את דרכנו אשר הלכנו עליה׃</verse>
        <verse osisID='1Sam.9.7'>ויאמר שאול לנערו והנה נלך ומה נביא לאיש כי הלחם אזל מכלינו ותשורה אין להביא לאיש האלהים מה אתנו׃</verse>
        <verse osisID='1Sam.9.8'>ויסף הנער לענות את שאול ויאמר הנה נמצא בידי רבע שקל כסף ונתתי לאיש האלהים והגיד לנו את דרכנו׃</verse>
        <verse osisID='1Sam.9.9'>לפנים בישראל כה אמר האיש בלכתו לדרוש אלהים לכו ונלכה עד הראה כי לנביא היום יקרא לפנים הראה׃</verse>
        <verse osisID='1Sam.9.10'>ויאמר שאול לנערו טוב דברך לכה נלכה וילכו אל העיר אשר שם איש האלהים׃</verse>
        <verse osisID='1Sam.9.11'>המה עלים במעלה העיר והמה מצאו נערות יצאות לשאב מים ויאמרו להן היש בזה הראה׃</verse>
        <verse osisID='1Sam.9.12'>ותענינה אותם ותאמרנה יש הנה לפניך מהר עתה כי היום בא לעיר כי זבח היום לעם בבמה׃</verse>
        <verse osisID='1Sam.9.13'>כבאכם העיר כן תמצאון אתו בטרם יעלה הבמתה לאכל כי לא יאכל העם עד באו כי הוא יברך הזבח אחרי כן יאכלו הקראים ועתה עלו כי אתו כהיום תמצאון אתו׃</verse>
        <verse osisID='1Sam.9.14'>ויעלו העיר המה באים בתוך העיר והנה שמואל יצא לקראתם לעלות הבמה׃</verse>
        <verse osisID='1Sam.9.15'>ויהוה גלה את אזן שמואל יום אחד לפני בוא שאול לאמר׃</verse>
        <verse osisID='1Sam.9.16'>כעת מחר אשלח אליך איש מארץ בנימן ומשחתו לנגיד על עמי ישראל והושיע את עמי מיד פלשתים כי ראיתי את עמי כי באה צעקתו אלי׃</verse>
        <verse osisID='1Sam.9.17'>ושמואל ראה את שאול ויהוה ענהו הנה האיש אשר אמרתי אליך זה יעצר בעמי׃</verse>
        <verse osisID='1Sam.9.18'>ויגש שאול את שמואל בתוך השער ויאמר הגידה נא לי אי זה בית הראה׃</verse>
        <verse osisID='1Sam.9.19'>ויען שמואל את שאול ויאמר אנכי הראה עלה לפני הבמה ואכלתם עמי היום ושלחתיך בבקר וכל אשר בלבבך אגיד לך׃</verse>
        <verse osisID='1Sam.9.20'>ולאתנות האבדות לך היום שלשת הימים אל תשם את לבך להם כי נמצאו ולמי כל חמדת ישראל הלוא לך ולכל בית אביך׃</verse>
        <verse osisID='1Sam.9.21'>ויען שאול ויאמר הלוא בן ימיני אנכי מקטני שבטי ישראל ומשפחתי הצערה מכל משפחות שבטי בנימן ולמה דברת אלי כדבר הזה׃</verse>
        <verse osisID='1Sam.9.22'>ויקח שמואל את שאול ואת נערו ויביאם לשכתה ויתן להם מקום בראש הקרואים והמה כשלשים איש׃</verse>
        <verse osisID='1Sam.9.23'>ויאמר שמואל לטבח תנה את המנה אשר נתתי לך אשר אמרתי אליך שים אתה עמך׃</verse>
        <verse osisID='1Sam.9.24'>וירם הטבח את השוק והעליה וישם לפני שאול ויאמר הנה הנשאר שים לפניך אכל כי למועד שמור לך לאמר העם קראתי ויאכל שאול עם שמואל ביום ההוא׃</verse>
        <verse osisID='1Sam.9.25'>וירדו מהבמה העיר וידבר עם שאול על הגג׃</verse>
        <verse osisID='1Sam.9.26'>וישכמו ויהי כעלות השחר ויקרא שמואל אל שאול הגג לאמר קומה ואשלחך ויקם שאול ויצאו שניהם הוא ושמואל החוצה׃</verse>
        <verse osisID='1Sam.9.27'>המה יורדים בקצה העיר ושמואל אמר אל שאול אמר לנער ויעבר לפנינו ויעבר ואתה עמד כיום ואשמיעך את דבר אלהים׃</verse>
      </chapter>
      <chapter osisID='1Sam.10'>
        <verse osisID='1Sam.10.1'>ויקח שמואל את פך השמן ויצק על ראשו וישקהו ויאמר הלוא כי משחך יהוה על נחלתו לנגיד׃</verse>
        <verse osisID='1Sam.10.2'>בלכתך היום מעמדי ומצאת שני אנשים עם קברת רחל בגבול בנימן בצלצח ואמרו אליך נמצאו האתנות אשר הלכת לבקש והנה נטש אביך את דברי האתנות ודאג לכם לאמר מה אעשה לבני׃</verse>
        <verse osisID='1Sam.10.3'>וחלפת משם והלאה ובאת עד אלון תבור ומצאוך שם שלשה אנשים עלים אל האלהים בית אל אחד נשא שלשה גדיים ואחד נשא שלשת ככרות לחם ואחד נשא נבל יין׃</verse>
        <verse osisID='1Sam.10.4'>ושאלו לך לשלום ונתנו לך שתי לחם ולקחת מידם׃</verse>
        <verse osisID='1Sam.10.5'>אחר כן תבוא גבעת האלהים אשר שם נצבי פלשתים ויהי כבאך שם העיר ופגעת חבל נביאים ירדים מהבמה ולפניהם נבל ותף וחליל וכנור והמה מתנבאים׃</verse>
        <verse osisID='1Sam.10.6'>וצלחה עליך רוח יהוה והתנבית עמם ונהפכת לאיש אחר׃</verse>
        <verse osisID='1Sam.10.7'>והיה כי תבאינה האתות האלה לך עשה לך אשר תמצא ידך כי האלהים עמך׃</verse>
        <verse osisID='1Sam.10.8'>וירדת לפני הגלגל והנה אנכי ירד אליך להעלות עלות לזבח זבחי שלמים שבעת ימים תוחל עד בואי אליך והודעתי לך את אשר תעשה׃</verse>
        <verse osisID='1Sam.10.9'>והיה כהפנתו שכמו ללכת מעם שמואל ויהפך לו אלהים לב אחר ויבאו כל האתות האלה ביום ההוא׃</verse>
        <verse osisID='1Sam.10.10'>ויבאו שם הגבעתה והנה חבל נבאים לקראתו ותצלח עליו רוח אלהים ויתנבא בתוכם׃</verse>
        <verse osisID='1Sam.10.11'>ויהי כל יודעו מאתמול שלשום ויראו והנה עם נבאים נבא ויאמר העם איש אל רעהו מה זה היה לבן קיש הגם שאול בנביאים׃</verse>
        <verse osisID='1Sam.10.12'>ויען איש משם ויאמר ומי אביהם על כן היתה למשל הגם שאול בנבאים׃</verse>
        <verse osisID='1Sam.10.13'>ויכל מהתנבות ויבא הבמה׃</verse>
        <verse osisID='1Sam.10.14'>ויאמר דוד שאול אליו ואל נערו אן הלכתם ויאמר לבקש את האתנות ונראה כי אין ונבוא אל שמואל׃</verse>
        <verse osisID='1Sam.10.15'>ויאמר דוד שאול הגידה נא לי מה אמר לכם שמואל׃</verse>
        <verse osisID='1Sam.10.16'>ויאמר שאול אל דודו הגד הגיד לנו כי נמצאו האתנות ואת דבר המלוכה לא הגיד לו אשר אמר שמואל׃</verse>
        <verse osisID='1Sam.10.17'>ויצעק שמואל את העם אל יהוה המצפה׃</verse>
        <verse osisID='1Sam.10.18'>ויאמר אל בני ישראל כה אמר יהוה אלהי ישראל אנכי העליתי את ישראל ממצרים ואציל אתכם מיד מצרים ומיד כל הממלכות הלחצים אתכם׃</verse>
        <verse osisID='1Sam.10.19'>ואתם היום מאסתם את אלהיכם אשר הוא מושיע לכם מכל רעותיכם וצרתיכם ותאמרו לו כי מלך תשים עלינו ועתה התיצבו לפני יהוה לשבטיכם ולאלפיכם׃</verse>
        <verse osisID='1Sam.10.20'>ויקרב שמואל את כל שבטי ישראל וילכד שבט בנימן׃</verse>
        <verse osisID='1Sam.10.21'>ויקרב את שבט בנימן למשפחתו ותלכד משפחת המטרי וילכד שאול בן קיש ויבקשהו ולא נמצא׃</verse>
        <verse osisID='1Sam.10.22'>וישאלו עוד ביהוה הבא עוד הלם איש ויאמר יהוה הנה הוא נחבא אל הכלים׃</verse>
        <verse osisID='1Sam.10.23'>וירצו ויקחהו משם ויתיצב בתוך העם ויגבה מכל העם משכמו ומעלה׃</verse>
        <verse osisID='1Sam.10.24'>ויאמר שמואל אל כל העם הראיתם אשר בחר בו יהוה כי אין כמהו בכל העם וירעו כל העם ויאמרו יחי המלך׃</verse>
        <verse osisID='1Sam.10.25'>וידבר שמואל אל העם את משפט המלכה ויכתב בספר וינח לפני יהוה וישלח שמואל את כל העם איש לביתו׃</verse>
        <verse osisID='1Sam.10.26'>וגם שאול הלך לביתו גבעתה וילכו עמו החיל אשר נגע אלהים בלבם׃</verse>
        <verse osisID='1Sam.10.27'>ובני בליעל אמרו מה ישענו זה ויבזהו ולא הביאו לו מנחה ויהי כמחריש׃</verse>
      </chapter>
      <chapter osisID='1Sam.11'>
        <verse osisID='1Sam.11.1'>ויעל נחש העמוני ויחן על יבש גלעד ויאמרו כל אנשי יביש אל נחש כרת לנו ברית ונעבדך׃</verse>
        <verse osisID='1Sam.11.2'>ויאמר אליהם נחש העמוני בזאת אכרת לכם בנקור לכם כל עין ימין ושמתיה חרפה על כל ישראל׃</verse>
        <verse osisID='1Sam.11.3'>ויאמרו אליו זקני יביש הרף לנו שבעת ימים ונשלחה מלאכים בכל גבול ישראל ואם אין מושיע אתנו ויצאנו אליך׃</verse>
        <verse osisID='1Sam.11.4'>ויבאו המלאכים גבעת שאול וידברו הדברים באזני העם וישאו כל העם את קולם ויבכו׃</verse>
        <verse osisID='1Sam.11.5'>והנה שאול בא אחרי הבקר מן השדה ויאמר שאול מה לעם כי יבכו ויספרו לו את דברי אנשי יביש׃</verse>
        <verse osisID='1Sam.11.6'>ותצלח רוח אלהים על שאול בשמעו את הדברים האלה ויחר אפו מאד׃</verse>
        <verse osisID='1Sam.11.7'>ויקח צמד בקר וינתחהו וישלח בכל גבול ישראל ביד המלאכים לאמר אשר איננו יצא אחרי שאול ואחר שמואל כה יעשה לבקרו ויפל פחד יהוה על העם ויצאו כאיש אחד׃</verse>
        <verse osisID='1Sam.11.8'>ויפקדם בבזק ויהיו בני ישראל שלש מאות אלף ואיש יהודה שלשים אלף׃</verse>
        <verse osisID='1Sam.11.9'>ויאמרו למלאכים הבאים כה תאמרון לאיש יביש גלעד מחר תהיה לכם תשועה בחם השמש ויבאו המלאכים ויגידו לאנשי יביש וישמחו׃</verse>
        <verse osisID='1Sam.11.10'>ויאמרו אנשי יביש מחר נצא אליכם ועשיתם לנו ככל הטוב בעיניכם׃</verse>
        <verse osisID='1Sam.11.11'>ויהי ממחרת וישם שאול את העם שלשה ראשים ויבאו בתוך המחנה באשמרת הבקר ויכו את עמון עד חם היום ויהי הנשארים ויפצו ולא נשארו בם שנים יחד׃</verse>
        <verse osisID='1Sam.11.12'>ויאמר העם אל שמואל מי האמר שאול ימלך עלינו תנו האנשים ונמיתם׃</verse>
        <verse osisID='1Sam.11.13'>ויאמר שאול לא יומת איש ביום הזה כי היום עשה יהוה תשועה בישראל׃</verse>
        <verse osisID='1Sam.11.14'>ויאמר שמואל אל העם לכו ונלכה הגלגל ונחדש שם המלוכה׃</verse>
        <verse osisID='1Sam.11.15'>וילכו כל העם הגלגל וימלכו שם את שאול לפני יהוה בגלגל ויזבחו שם זבחים שלמים לפני יהוה וישמח שם שאול וכל אנשי ישראל עד מאד׃</verse>
      </chapter>
      <chapter osisID='1Sam.12'>
        <verse osisID='1Sam.12.1'>ויאמר שמואל אל כל ישראל הנה שמעתי בקלכם לכל אשר אמרתם לי ואמליך עליכם מלך׃</verse>
        <verse osisID='1Sam.12.2'>ועתה הנה המלך מתהלך לפניכם ואני זקנתי ושבתי ובני הנם אתכם ואני התהלכתי לפניכם מנערי עד היום הזה׃</verse>
        <verse osisID='1Sam.12.3'>הנני ענו בי נגד יהוה ונגד משיחו את שור מי לקחתי וחמור מי לקחתי ואת מי עשקתי את מי רצותי ומיד מי לקחתי כפר ואעלים עיני בו ואשיב לכם׃</verse>
        <verse osisID='1Sam.12.4'>ויאמרו לא עשקתנו ולא רצותנו ולא לקחת מיד איש מאומה׃</verse>
        <verse osisID='1Sam.12.5'>ויאמר אליהם עד יהוה בכם ועד משיחו היום הזה כי לא מצאתם בידי מאומה ויאמר עד׃</verse>
        <verse osisID='1Sam.12.6'>ויאמר שמואל אל העם יהוה אשר עשה את משה ואת אהרן ואשר העלה את אבתיכם מארץ מצרים׃</verse>
        <verse osisID='1Sam.12.7'>ועתה התיצבו ואשפטה אתכם לפני יהוה את כל צדקות יהוה אשר עשה אתכם ואת אבותיכם׃</verse>
        <verse osisID='1Sam.12.8'>כאשר בא יעקב מצרים ויזעקו אבותיכם אל יהוה וישלח יהוה את משה ואת אהרן ויוציאו את אבתיכם ממצרים וישבום במקום הזה׃</verse>
        <verse osisID='1Sam.12.9'>וישכחו את יהוה אלהיהם וימכר אתם ביד סיסרא שר צבא חצור וביד פלשתים וביד מלך מואב וילחמו בם׃</verse>
        <verse osisID='1Sam.12.10'>ויזעקו אל יהוה ויאמר חטאנו כי עזבנו את יהוה ונעבד את הבעלים ואת העשתרות ועתה הצילנו מיד איבינו ונעבדך׃</verse>
        <verse osisID='1Sam.12.11'>וישלח יהוה את ירבעל ואת בדן ואת יפתח ואת שמואל ויצל אתכם מיד איביכם מסביב ותשבו בטח׃</verse>
        <verse osisID='1Sam.12.12'>ותראו כי נחש מלך בני עמון בא עליכם ותאמרו לי לא כי מלך ימלך עלינו ויהוה אלהיכם מלככם׃</verse>
        <verse osisID='1Sam.12.13'>ועתה הנה המלך אשר בחרתם אשר שאלתם והנה נתן יהוה עליכם מלך׃</verse>
        <verse osisID='1Sam.12.14'>אם תיראו את יהוה ועבדתם אתו ושמעתם בקלו ולא תמרו את פי יהוה והיתם גם אתם וגם המלך אשר מלך עליכם אחר יהוה אלהיכם׃</verse>
        <verse osisID='1Sam.12.15'>ואם לא תשמעו בקול יהוה ומריתם את פי יהוה והיתה יד יהוה בכם ובאבתיכם׃</verse>
        <verse osisID='1Sam.12.16'>גם עתה התיצבו וראו את הדבר הגדול הזה אשר יהוה עשה לעיניכם׃</verse>
        <verse osisID='1Sam.12.17'>הלוא קציר חטים היום אקרא אל יהוה ויתן קלות ומטר ודעו וראו כי רעתכם רבה אשר עשיתם בעיני יהוה לשאול לכם מלך׃</verse>
        <verse osisID='1Sam.12.18'>ויקרא שמואל אל יהוה ויתן יהוה קלת ומטר ביום ההוא ויירא כל העם מאד את יהוה ואת שמואל׃</verse>
        <verse osisID='1Sam.12.19'>ויאמרו כל העם אל שמואל התפלל בעד עבדיך אל יהוה אלהיך ואל נמות כי יספנו על כל חטאתינו רעה לשאל לנו מלך׃</verse>
        <verse osisID='1Sam.12.20'>ויאמר שמואל אל העם אל תיראו אתם עשיתם את כל הרעה הזאת אך אל תסורו מאחרי יהוה ועבדתם את יהוה בכל לבבכם׃</verse>
        <verse osisID='1Sam.12.21'>ולא תסורו כי אחרי התהו אשר לא יועילו ולא יצילו כי תהו המה׃</verse>
        <verse osisID='1Sam.12.22'>כי לא יטש יהוה את עמו בעבור שמו הגדול כי הואיל יהוה לעשות אתכם לו לעם׃</verse>
        <verse osisID='1Sam.12.23'>גם אנכי חלילה לי מחטא ליהוה מחדל להתפלל בעדכם והוריתי אתכם בדרך הטובה והישרה׃</verse>
        <verse osisID='1Sam.12.24'>אך יראו את יהוה ועבדתם אתו באמת בכל לבבכם כי ראו את אשר הגדל עמכם׃</verse>
        <verse osisID='1Sam.12.25'>ואם הרע תרעו גם אתם גם מלככם תספו׃</verse>
      </chapter>
      <chapter osisID='1Sam.13'>
        <verse osisID='1Sam.13.1'>בן שנה שאול במלכו ושתי שנים מלך על ישראל׃</verse>
        <verse osisID='1Sam.13.2'>ויבחר לו שאול שלשת אלפים מישראל ויהיו עם שאול אלפים במכמש ובהר בית אל ואלף היו עם יונתן בגבעת בנימין ויתר העם שלח איש לאהליו׃</verse>
        <verse osisID='1Sam.13.3'>ויך יונתן את נציב פלשתים אשר בגבע וישמעו פלשתים ושאול תקע בשופר בכל הארץ לאמר ישמעו העברים׃</verse>
        <verse osisID='1Sam.13.4'>וכל ישראל שמעו לאמר הכה שאול את נציב פלשתים וגם נבאש ישראל בפלשתים ויצעקו העם אחרי שאול הגלגל׃</verse>
        <verse osisID='1Sam.13.5'>ופלשתים נאספו להלחם עם ישראל שלשים אלף רכב וששת אלפים פרשים ועם כחול אשר על שפת הים לרב ויעלו ויחנו במכמש קדמת בית און׃</verse>
        <verse osisID='1Sam.13.6'>ואיש ישראל ראו כי צר לו כי נגש העם ויתחבאו העם במערות ובחוחים ובסלעים ובצרחים ובברות׃</verse>
        <verse osisID='1Sam.13.7'>ועברים עברו את הירדן ארץ גד וגלעד ושאול עודנו בגלגל וכל העם חרדו אחריו׃</verse>
        <verse osisID='1Sam.13.8'>וייחל שבעת ימים למועד אשר שמואל ולא בא שמואל הגלגל ויפץ העם מעליו׃</verse>
        <verse osisID='1Sam.13.9'>ויאמר שאול הגשו אלי העלה והשלמים ויעל העלה׃</verse>
        <verse osisID='1Sam.13.10'>ויהי ככלתו להעלות העלה והנה שמואל בא ויצא שאול לקראתו לברכו׃</verse>
        <verse osisID='1Sam.13.11'>ויאמר שמואל מה עשית ויאמר שאול כי ראיתי כי נפץ העם מעלי ואתה לא באת למועד הימים ופלשתים נאספים מכמש׃</verse>
        <verse osisID='1Sam.13.12'>ואמר עתה ירדו פלשתים אלי הגלגל ופני יהוה לא חליתי ואתאפק ואעלה העלה׃</verse>
        <verse osisID='1Sam.13.13'>ויאמר שמואל אל שאול נסכלת לא שמרת את מצות יהוה אלהיך אשר צוך כי עתה הכין יהוה את ממלכתך אל ישראל עד עולם׃</verse>
        <verse osisID='1Sam.13.14'>ועתה ממלכתך לא תקום בקש יהוה לו איש כלבבו ויצוהו יהוה לנגיד על עמו כי לא שמרת את אשר צוך יהוה׃</verse>
        <verse osisID='1Sam.13.15'>ויקם שמואל ויעל מן הגלגל גבעת בנימן ויפקד שאול את העם הנמצאים עמו כשש מאות איש׃</verse>
        <verse osisID='1Sam.13.16'>ושאול ויונתן בנו והעם הנמצא עמם ישבים בגבע בנימן ופלשתים חנו במכמש׃</verse>
        <verse osisID='1Sam.13.17'>ויצא המשחית ממחנה פלשתים שלשה ראשים הראש אחד יפנה אל דרך עפרה אל ארץ שועל׃</verse>
        <verse osisID='1Sam.13.18'>והראש אחד יפנה דרך בית חרון והראש אחד יפנה דרך הגבול הנשקף על גי הצבעים המדברה׃</verse>
        <verse osisID='1Sam.13.19'>וחרש לא ימצא בכל ארץ ישראל כי אמר פלשתים פן יעשו העברים חרב או חנית׃</verse>
        <verse osisID='1Sam.13.20'>וירדו כל ישראל הפלשתים ללטוש איש את מחרשתו ואת אתו ואת קרדמו ואת מחרשתו׃</verse>
        <verse osisID='1Sam.13.21'>והיתה הפצירה פים למחרשת ולאתים ולשלש קלשון ולהקרדמים ולהציב הדרבן׃</verse>
        <verse osisID='1Sam.13.22'>והיה ביום מלחמת ולא נמצא חרב וחנית ביד כל העם אשר את שאול ואת יונתן ותמצא לשאול וליונתן בנו׃</verse>
        <verse osisID='1Sam.13.23'>ויצא מצב פלשתים אל מעבר מכמש׃</verse>
      </chapter>
      <chapter osisID='1Sam.14'>
        <verse osisID='1Sam.14.1'>ויהי היום ויאמר יונתן בן שאול אל הנער נשא כליו לכה ונעברה אל מצב פלשתים אשר מעבר הלז ולאביו לא הגיד׃</verse>
        <verse osisID='1Sam.14.2'>ושאול יושב בקצה הגבעה תחת הרמון אשר במגרון והעם אשר עמו כשש מאות איש׃</verse>
        <verse osisID='1Sam.14.3'>ואחיה בן אחטוב אחי איכבוד בן פינחס בן עלי כהן יהוה בשלו נשא אפוד והעם לא ידע כי הלך יונתן׃</verse>
        <verse osisID='1Sam.14.4'>ובין המעברות אשר בקש יונתן לעבר על מצב פלשתים שן הסלע מהעבר מזה ושן הסלע מהעבר מזה ושם האחד בוצץ ושם האחד סנה׃</verse>
        <verse osisID='1Sam.14.5'>השן האחד מצוק מצפון מול מכמש והאחד מנגב מול גבע׃</verse>
        <verse osisID='1Sam.14.6'>ויאמר יהונתן אל הנער נשא כליו לכה ונעברה אל מצב הערלים האלה אולי יעשה יהוה לנו כי אין ליהוה מעצור להושיע ברב או במעט׃</verse>
        <verse osisID='1Sam.14.7'>ויאמר לו נשא כליו עשה כל אשר בלבבך נטה לך הנני עמך כלבבך׃</verse>
        <verse osisID='1Sam.14.8'>ויאמר יהונתן הנה אנחנו עברים אל האנשים ונגלינו אליהם׃</verse>
        <verse osisID='1Sam.14.9'>אם כה יאמרו אלינו דמו עד הגיענו אליכם ועמדנו תחתינו ולא נעלה אליהם׃</verse>
        <verse osisID='1Sam.14.10'>ואם כה יאמרו עלו עלינו ועלינו כי נתנם יהוה בידנו וזה לנו האות׃</verse>
        <verse osisID='1Sam.14.11'>ויגלו שניהם אל מצב פלשתים ויאמרו פלשתים הנה עברים יצאים מן החרים אשר התחבאו שם׃</verse>
        <verse osisID='1Sam.14.12'>ויענו אנשי המצבה את יונתן ואת נשא כליו ויאמרו עלו אלינו ונודיעה אתכם דבר ויאמר יונתן אל נשא כליו עלה אחרי כי נתנם יהוה ביד ישראל׃</verse>
        <verse osisID='1Sam.14.13'>ויעל יונתן על ידיו ועל רגליו ונשא כליו אחריו ויפלו לפני יונתן ונשא כליו ממותת אחריו׃</verse>
        <verse osisID='1Sam.14.14'>ותהי המכה הראשנה אשר הכה יונתן ונשא כליו כעשרים איש כבחצי מענה צמד שדה׃</verse>
        <verse osisID='1Sam.14.15'>ותהי חרדה במחנה בשדה ובכל העם המצב והמשחית חרדו גם המה ותרגז הארץ ותהי לחרדת אלהים׃</verse>
        <verse osisID='1Sam.14.16'>ויראו הצפים לשאול בגבעת בנימן והנה ההמון נמוג וילך והלם׃</verse>
        <verse osisID='1Sam.14.17'>ויאמר שאול לעם אשר אתו פקדו נא וראו מי הלך מעמנו ויפקדו והנה אין יונתן ונשא כליו׃</verse>
        <verse osisID='1Sam.14.18'>ויאמר שאול לאחיה הגישה ארון האלהים כי היה ארון האלהים ביום ההוא ובני ישראל׃</verse>
        <verse osisID='1Sam.14.19'>ויהי עד דבר שאול אל הכהן וההמון אשר במחנה פלשתים וילך הלוך ורב ויאמר שאול אל הכהן אסף ידך׃</verse>
        <verse osisID='1Sam.14.20'>ויזעק שאול וכל העם אשר אתו ויבאו עד המלחמה והנה היתה חרב איש ברעהו מהומה גדולה מאד׃</verse>
        <verse osisID='1Sam.14.21'>והעברים היו לפלשתים כאתמול שלשום אשר עלו עמם במחנה סביב וגם המה להיות עם ישראל אשר עם שאול ויונתן׃</verse>
        <verse osisID='1Sam.14.22'>וכל איש ישראל המתחבאים בהר אפרים שמעו כי נסו פלשתים וידבקו גם המה אחריהם במלחמה׃</verse>
        <verse osisID='1Sam.14.23'>ויושע יהוה ביום ההוא את ישראל והמלחמה עברה את בית און׃</verse>
        <verse osisID='1Sam.14.24'>ואיש ישראל נגש ביום ההוא ויאל שאול את העם לאמר ארור האיש אשר יאכל לחם עד הערב ונקמתי מאיבי ולא טעם כל העם לחם׃</verse>
        <verse osisID='1Sam.14.25'>וכל הארץ באו ביער ויהי דבש על פני השדה׃</verse>
        <verse osisID='1Sam.14.26'>ויבא העם אל היער והנה הלך דבש ואין משיג ידו אל פיו כי ירא העם את השבעה׃</verse>
        <verse osisID='1Sam.14.27'>ויונתן לא שמע בהשביע אביו את העם וישלח את קצה המטה אשר בידו ויטבל אותה ביערת הדבש וישב ידו אל פיו ותראנה עיניו׃</verse>
        <verse osisID='1Sam.14.28'>ויען איש מהעם ויאמר השבע השביע אביך את העם לאמר ארור האיש אשר יאכל לחם היום ויעף העם׃</verse>
        <verse osisID='1Sam.14.29'>ויאמר יונתן עכר אבי את הארץ ראו נא כי ארו עיני כי טעמתי מעט דבש הזה׃</verse>
        <verse osisID='1Sam.14.30'>אף כי לוא אכל אכל היום העם משלל איביו אשר מצא כי עתה לא רבתה מכה בפלשתים׃</verse>
        <verse osisID='1Sam.14.31'>ויכו ביום ההוא בפלשתים ממכמש אילנה ויעף העם מאד׃</verse>
        <verse osisID='1Sam.14.32'>ויעש העם אל שלל ויקחו צאן ובקר ובני בקר וישחטו ארצה ויאכל העם על הדם׃</verse>
        <verse osisID='1Sam.14.33'>ויגידו לשאול לאמר הנה העם חטאים ליהוה לאכל על הדם ויאמר בגדתם גלו אלי היום אבן גדולה׃</verse>
        <verse osisID='1Sam.14.34'>ויאמר שאול פצו בעם ואמרתם להם הגישו אלי איש שורו ואיש שיהו ושחטתם בזה ואכלתם ולא תחטאו ליהוה לאכל אל הדם ויגשו כל העם איש שורו בידו הלילה וישחטו שם׃</verse>
        <verse osisID='1Sam.14.35'>ויבן שאול מזבח ליהוה אתו החל לבנות מזבח ליהוה׃</verse>
        <verse osisID='1Sam.14.36'>ויאמר שאול נרדה אחרי פלשתים לילה ונבזה בהם עד אור הבקר ולא נשאר בהם איש ויאמרו כל הטוב בעיניך עשה ויאמר הכהן נקרבה הלם אל האלהים׃</verse>
        <verse osisID='1Sam.14.37'>וישאל שאול באלהים הארד אחרי פלשתים התתנם ביד ישראל ולא ענהו ביום ההוא׃</verse>
        <verse osisID='1Sam.14.38'>ויאמר שאול גשו הלם כל פנות העם ודעו וראו במה היתה החטאת הזאת היום׃</verse>
        <verse osisID='1Sam.14.39'>כי חי יהוה המושיע את ישראל כי אם ישנו ביונתן בני כי מות ימות ואין ענהו מכל העם׃</verse>
        <verse osisID='1Sam.14.40'>ויאמר אל כל ישראל אתם תהיו לעבר אחד ואני ויונתן בני נהיה לעבר אחד ויאמרו העם אל שאול הטוב בעיניך עשה׃</verse>
        <verse osisID='1Sam.14.41'>ויאמר שאול אל יהוה אלהי ישראל הבה תמים וילכד יונתן ושאול והעם יצאו׃</verse>
        <verse osisID='1Sam.14.42'>ויאמר שאול הפילו ביני ובין יונתן בני וילכד יונתן׃</verse>
        <verse osisID='1Sam.14.43'>ויאמר שאול אל יונתן הגידה לי מה עשיתה ויגד לו יונתן ויאמר טעם טעמתי בקצה המטה אשר בידי מעט דבש הנני אמות׃</verse>
        <verse osisID='1Sam.14.44'>ויאמר שאול כה יעשה אלהים וכה יוסף כי מות תמות יונתן׃</verse>
        <verse osisID='1Sam.14.45'>ויאמר העם אל שאול היונתן ימות אשר עשה הישועה הגדולה הזאת בישראל חלילה חי יהוה אם יפל משערת ראשו ארצה כי עם אלהים עשה היום הזה ויפדו העם את יונתן ולא מת׃</verse>
        <verse osisID='1Sam.14.46'>ויעל שאול מאחרי פלשתים ופלשתים הלכו למקומם׃</verse>
        <verse osisID='1Sam.14.47'>ושאול לכד המלוכה על ישראל וילחם סביב בכל איביו במואב ובבני עמון ובאדום ובמלכי צובה ובפלשתים ובכל אשר יפנה ירשיע׃</verse>
        <verse osisID='1Sam.14.48'>ויעש חיל ויך את עמלק ויצל את ישראל מיד שסהו׃</verse>
        <verse osisID='1Sam.14.49'>ויהיו בני שאול יונתן וישוי ומלכי שוע ושם שתי בנתיו שם הבכירה מרב ושם הקטנה מיכל׃</verse>
        <verse osisID='1Sam.14.50'>ושם אשת שאול אחינעם בת אחימעץ ושם שר צבאו אבינר בן נר דוד שאול׃</verse>
        <verse osisID='1Sam.14.51'>וקיש אבי שאול ונר אבי אבנר בן אביאל׃</verse>
        <verse osisID='1Sam.14.52'>ותהי המלחמה חזקה על פלשתים כל ימי שאול וראה שאול כל איש גבור וכל בן חיל ויאספהו אליו׃</verse>
      </chapter>
      <chapter osisID='1Sam.15'>
        <verse osisID='1Sam.15.1'>ויאמר שמואל אל שאול אתי שלח יהוה למשחך למלך על עמו על ישראל ועתה שמע לקול דברי יהוה׃</verse>
        <verse osisID='1Sam.15.2'>כה אמר יהוה צבאות פקדתי את אשר עשה עמלק לישראל אשר שם לו בדרך בעלתו ממצרים׃</verse>
        <verse osisID='1Sam.15.3'>עתה לך והכיתה את עמלק והחרמתם את כל אשר לו ולא תחמל עליו והמתה מאיש עד אשה מעלל ועד יונק משור ועד שה מגמל ועד חמור׃</verse>
        <verse osisID='1Sam.15.4'>וישמע שאול את העם ויפקדם בטלאים מאתים אלף רגלי ועשרת אלפים את איש יהודה׃</verse>
        <verse osisID='1Sam.15.5'>ויבא שאול עד עיר עמלק וירב בנחל׃</verse>
        <verse osisID='1Sam.15.6'>ויאמר שאול אל הקיני לכו סרו רדו מתוך עמלקי פן אספך עמו ואתה עשיתה חסד עם כל בני ישראל בעלותם ממצרים ויסר קיני מתוך עמלק׃</verse>
        <verse osisID='1Sam.15.7'>ויך שאול את עמלק מחוילה בואך שור אשר על פני מצרים׃</verse>
        <verse osisID='1Sam.15.8'>ויתפש את אגג מלך עמלק חי ואת כל העם החרים לפי חרב׃</verse>
        <verse osisID='1Sam.15.9'>ויחמל שאול והעם על אגג ועל מיטב הצאן והבקר והמשנים ועל הכרים ועל כל הטוב ולא אבו החרימם וכל המלאכה נמבזה ונמס אתה החרימו׃</verse>
        <verse osisID='1Sam.15.10'>ויהי דבר יהוה אל שמואל לאמר׃</verse>
        <verse osisID='1Sam.15.11'>נחמתי כי המלכתי את שאול למלך כי שב מאחרי ואת דברי לא הקים ויחר לשמואל ויזעק אל יהוה כל הלילה׃</verse>
        <verse osisID='1Sam.15.12'>וישכם שמואל לקראת שאול בבקר ויגד לשמואל לאמר בא שאול הכרמלה והנה מציב לו יד ויסב ויעבר וירד הגלגל׃</verse>
        <verse osisID='1Sam.15.13'>ויבא שמואל אל שאול ויאמר לו שאול ברוך אתה ליהוה הקימתי את דבר יהוה׃</verse>
        <verse osisID='1Sam.15.14'>ויאמר שמואל ומה קול הצאן הזה באזני וקול הבקר אשר אנכי שמע׃</verse>
        <verse osisID='1Sam.15.15'>ויאמר שאול מעמלקי הביאום אשר חמל העם על מיטב הצאן והבקר למען זבח ליהוה אלהיך ואת היותר החרמנו׃</verse>
        <verse osisID='1Sam.15.16'>ויאמר שמואל אל שאול הרף ואגידה לך את אשר דבר יהוה אלי הלילה ויאמרו לו דבר׃</verse>
        <verse osisID='1Sam.15.17'>ויאמר שמואל הלוא אם קטן אתה בעיניך ראש שבטי ישראל אתה וימשחך יהוה למלך על ישראל׃</verse>
        <verse osisID='1Sam.15.18'>וישלחך יהוה בדרך ויאמר לך והחרמתה את החטאים את עמלק ונלחמת בו עד כלותם אתם׃</verse>
        <verse osisID='1Sam.15.19'>ולמה לא שמעת בקול יהוה ותעט אל השלל ותעש הרע בעיני יהוה׃</verse>
        <verse osisID='1Sam.15.20'>ויאמר שאול אל שמואל אשר שמעתי בקול יהוה ואלך בדרך אשר שלחני יהוה ואביא את אגג מלך עמלק ואת עמלק החרמתי׃</verse>
        <verse osisID='1Sam.15.21'>ויקח העם מהשלל צאן ובקר ראשית החרם לזבח ליהוה אלהיך בגלגל׃</verse>
        <verse osisID='1Sam.15.22'>ויאמר שמואל החפץ ליהוה בעלות וזבחים כשמע בקול יהוה הנה שמע מזבח טוב להקשיב מחלב אילים׃</verse>
        <verse osisID='1Sam.15.23'>כי חטאת קסם מרי ואון ותרפים הפצר יען מאסת את דבר יהוה וימאסך ממלך׃</verse>
        <verse osisID='1Sam.15.24'>ויאמר שאול אל שמואל חטאתי כי עברתי את פי יהוה ואת דבריך כי יראתי את העם ואשמע בקולם׃</verse>
        <verse osisID='1Sam.15.25'>ועתה שא נא את חטאתי ושוב עמי ואשתחוה ליהוה׃</verse>
        <verse osisID='1Sam.15.26'>ויאמר שמואל אל שאול לא אשוב עמך כי מאסתה את דבר יהוה וימאסך יהוה מהיות מלך על ישראל׃</verse>
        <verse osisID='1Sam.15.27'>ויסב שמואל ללכת ויחזק בכנף מעילו ויקרע׃</verse>
        <verse osisID='1Sam.15.28'>ויאמר אליו שמואל קרע יהוה את ממלכות ישראל מעליך היום ונתנה לרעך הטוב ממך׃</verse>
        <verse osisID='1Sam.15.29'>וגם נצח ישראל לא ישקר ולא ינחם כי לא אדם הוא להנחם׃</verse>
        <verse osisID='1Sam.15.30'>ויאמר חטאתי עתה כבדני נא נגד זקני עמי ונגד ישראל ושוב עמי והשתחויתי ליהוה אלהיך׃</verse>
        <verse osisID='1Sam.15.31'>וישב שמואל אחרי שאול וישתחו שאול ליהוה׃</verse>
        <verse osisID='1Sam.15.32'>ויאמר שמואל הגישו אלי את אגג מלך עמלק וילך אליו אגג מעדנת ויאמר אגג אכן סר מר המות׃</verse>
        <verse osisID='1Sam.15.33'>ויאמר שמואל כאשר שכלה נשים חרבך כן תשכל מנשים אמך וישסף שמואל את אגג לפני יהוה בגלגל׃</verse>
        <verse osisID='1Sam.15.34'>וילך שמואל הרמתה ושאול עלה אל ביתו גבעת שאול׃</verse>
        <verse osisID='1Sam.15.35'>ולא יסף שמואל לראות את שאול עד יום מותו כי התאבל שמואל אל שאול ויהוה נחם כי המליך את שאול על ישראל׃</verse>
      </chapter>
      <chapter osisID='1Sam.16'>
        <verse osisID='1Sam.16.1'>ויאמר יהוה אל שמואל עד מתי אתה מתאבל אל שאול ואני מאסתיו ממלך על ישראל מלא קרנך שמן ולך אשלחך אל ישי בית הלחמי כי ראיתי בבניו לי מלך׃</verse>
        <verse osisID='1Sam.16.2'>ויאמר שמואל איך אלך ושמע שאול והרגני ויאמר יהוה עגלת בקר תקח בידך ואמרת לזבח ליהוה באתי׃</verse>
        <verse osisID='1Sam.16.3'>וקראת לישי בזבח ואנכי אודיעך את אשר תעשה ומשחת לי את אשר אמר אליך׃</verse>
        <verse osisID='1Sam.16.4'>ויעש שמואל את אשר דבר יהוה ויבא בית לחם ויחרדו זקני העיר לקראתו ויאמר שלם בואך׃</verse>
        <verse osisID='1Sam.16.5'>ויאמר שלום לזבח ליהוה באתי התקדשו ובאתם אתי בזבח ויקדש את ישי ואת בניו ויקרא להם לזבח׃</verse>
        <verse osisID='1Sam.16.6'>ויהי בבואם וירא את אליאב ויאמר אך נגד יהוה משיחו׃</verse>
        <verse osisID='1Sam.16.7'>ויאמר יהוה אל שמואל אל תבט אל מראהו ואל גבה קומתו כי מאסתיהו כי לא אשר יראה האדם כי האדם יראה לעינים ויהוה יראה ללבב׃</verse>
        <verse osisID='1Sam.16.8'>ויקרא ישי אל אבינדב ויעברהו לפני שמואל ויאמר גם בזה לא בחר יהוה׃</verse>
        <verse osisID='1Sam.16.9'>ויעבר ישי שמה ויאמר גם בזה לא בחר יהוה׃</verse>
        <verse osisID='1Sam.16.10'>ויעבר ישי שבעת בניו לפני שמואל ויאמר שמואל אל ישי לא בחר יהוה באלה׃</verse>
        <verse osisID='1Sam.16.11'>ויאמר שמואל אל ישי התמו הנערים ויאמר עוד שאר הקטן והנה רעה בצאן ויאמר שמואל אל ישי שלחה וקחנו כי לא נסב עד באו פה׃</verse>
        <verse osisID='1Sam.16.12'>וישלח ויביאהו והוא אדמוני עם יפה עינים וטוב ראי ויאמר יהוה קום משחהו כי זה הוא׃</verse>
        <verse osisID='1Sam.16.13'>ויקח שמואל את קרן השמן וימשח אתו בקרב אחיו ותצלח רוח יהוה אל דוד מהיום ההוא ומעלה ויקם שמואל וילך הרמתה׃</verse>
        <verse osisID='1Sam.16.14'>ורוח יהוה סרה מעם שאול ובעתתו רוח רעה מאת יהוה׃</verse>
        <verse osisID='1Sam.16.15'>ויאמרו עבדי שאול אליו הנה נא רוח אלהים רעה מבעתך׃</verse>
        <verse osisID='1Sam.16.16'>יאמר נא אדננו עבדיך לפניך יבקשו איש ידע מנגן בכנור והיה בהיות עליך רוח אלהים רעה ונגן בידו וטוב לך׃</verse>
        <verse osisID='1Sam.16.17'>ויאמר שאול אל עבדיו ראו נא לי איש מיטיב לנגן והביאותם אלי׃</verse>
        <verse osisID='1Sam.16.18'>ויען אחד מהנערים ויאמר הנה ראיתי בן לישי בית הלחמי ידע נגן וגבור חיל ואיש מלחמה ונבון דבר ואיש תאר ויהוה עמו׃</verse>
        <verse osisID='1Sam.16.19'>וישלח שאול מלאכים אל ישי ויאמר שלחה אלי את דוד בנך אשר בצאן׃</verse>
        <verse osisID='1Sam.16.20'>ויקח ישי חמור לחם ונאד יין וגדי עזים אחד וישלח ביד דוד בנו אל שאול׃</verse>
        <verse osisID='1Sam.16.21'>ויבא דוד אל שאול ויעמד לפניו ויאהבהו מאד ויהי לו נשא כלים׃</verse>
        <verse osisID='1Sam.16.22'>וישלח שאול אל ישי לאמר יעמד נא דוד לפני כי מצא חן בעיני׃</verse>
        <verse osisID='1Sam.16.23'>והיה בהיות רוח אלהים אל שאול ולקח דוד את הכנור ונגן בידו ורוח לשאול וטוב לו וסרה מעליו רוח הרעה׃</verse>
      </chapter>
      <chapter osisID='1Sam.17'>
        <verse osisID='1Sam.17.1'>ויאספו פלשתים את מחניהם למלחמה ויאספו שכה אשר ליהודה ויחנו בין שוכה ובין עזקה באפס דמים׃</verse>
        <verse osisID='1Sam.17.2'>ושאול ואיש ישראל נאספו ויחנו בעמק האלה ויערכו מלחמה לקראת פלשתים׃</verse>
        <verse osisID='1Sam.17.3'>ופלשתים עמדים אל ההר מזה וישראל עמדים אל ההר מזה והגיא ביניהם׃</verse>
        <verse osisID='1Sam.17.4'>ויצא איש הבנים ממחנות פלשתים גלית שמו מגת גבהו שש אמות וזרת׃</verse>
        <verse osisID='1Sam.17.5'>וכובע נחשת על ראשו ושריון קשקשים הוא לבוש ומשקל השריון חמשת אלפים שקלים נחשת׃</verse>
        <verse osisID='1Sam.17.6'>ומצחת נחשת על רגליו וכידון נחשת בין כתפיו׃</verse>
        <verse osisID='1Sam.17.7'>וחץ חניתו כמנור ארגים ולהבת חניתו שש מאות שקלים ברזל ונשא הצנה הלך לפניו׃</verse>
        <verse osisID='1Sam.17.8'>ויעמד ויקרא אל מערכת ישראל ויאמר להם למה תצאו לערך מלחמה הלוא אנכי הפלשתי ואתם עבדים לשאול ברו לכם איש וירד אלי׃</verse>
        <verse osisID='1Sam.17.9'>אם יוכל להלחם אתי והכני והיינו לכם לעבדים ואם אני אוכל לו והכיתיו והייתם לנו לעבדים ועבדתם אתנו׃</verse>
        <verse osisID='1Sam.17.10'>ויאמר הפלשתי אני חרפתי את מערכות ישראל היום הזה תנו לי איש ונלחמה יחד׃</verse>
        <verse osisID='1Sam.17.11'>וישמע שאול וכל ישראל את דברי הפלשתי האלה ויחתו ויראו מאד׃</verse>
        <verse osisID='1Sam.17.12'>ודוד בן איש אפרתי הזה מבית לחם יהודה ושמו ישי ולו שמנה בנים והאיש בימי שאול זקן בא באנשים׃</verse>
        <verse osisID='1Sam.17.13'>וילכו שלשת בני ישי הגדלים הלכו אחרי שאול למלחמה ושם שלשת בניו אשר הלכו במלחמה אליאב הבכור ומשנהו אבינדב והשלשי שמה׃</verse>
        <verse osisID='1Sam.17.14'>ודוד הוא הקטן ושלשה הגדלים הלכו אחרי שאול׃</verse>
        <verse osisID='1Sam.17.15'>ודוד הלך ושב מעל שאול לרעות את צאן אביו בית לחם׃</verse>
        <verse osisID='1Sam.17.16'>ויגש הפלשתי השכם והערב ויתיצב ארבעים יום׃</verse>
        <verse osisID='1Sam.17.17'>ויאמר ישי לדוד בנו קח נא לאחיך איפת הקליא הזה ועשרה לחם הזה והרץ המחנה לאחיך׃</verse>
        <verse osisID='1Sam.17.18'>ואת עשרת חרצי החלב האלה תביא לשר האלף ואת אחיך תפקד לשלום ואת ערבתם תקח׃</verse>
        <verse osisID='1Sam.17.19'>ושאול והמה וכל איש ישראל בעמק האלה נלחמים עם פלשתים׃</verse>
        <verse osisID='1Sam.17.20'>וישכם דוד בבקר ויטש את הצאן על שמר וישא וילך כאשר צוהו ישי ויבא המעגלה והחיל היצא אל המערכה והרעו במלחמה׃</verse>
        <verse osisID='1Sam.17.21'>ותערך ישראל ופלשתים מערכה לקראת מערכה׃</verse>
        <verse osisID='1Sam.17.22'>ויטש דוד את הכלים מעליו על יד שומר הכלים וירץ המערכה ויבא וישאל לאחיו לשלום׃</verse>
        <verse osisID='1Sam.17.23'>והוא מדבר עמם והנה איש הבנים עולה גלית הפלשתי שמו מגת ממערות פלשתים וידבר כדברים האלה וישמע דוד׃</verse>
        <verse osisID='1Sam.17.24'>וכל איש ישראל בראותם את האיש וינסו מפניו וייראו מאד׃</verse>
        <verse osisID='1Sam.17.25'>ויאמר איש ישראל הראיתם האיש העלה הזה כי לחרף את ישראל עלה והיה האיש אשר יכנו יעשרנו המלך עשר גדול ואת בתו יתן לו ואת בית אביו יעשה חפשי בישראל׃</verse>
        <verse osisID='1Sam.17.26'>ויאמר דוד אל האנשים העמדים עמו לאמר מה יעשה לאיש אשר יכה את הפלשתי הלז והסיר חרפה מעל ישראל כי מי הפלשתי הערל הזה כי חרף מערכות אלהים חיים׃</verse>
        <verse osisID='1Sam.17.27'>ויאמר לו העם כדבר הזה לאמר כה יעשה לאיש אשר יכנו׃</verse>
        <verse osisID='1Sam.17.28'>וישמע אליאב אחיו הגדול בדברו אל האנשים ויחר אף אליאב בדוד ויאמר למה זה ירדת ועל מי נטשת מעט הצאן ההנה במדבר אני ידעתי את זדנך ואת רע לבבך כי למען ראות המלחמה ירדת׃</verse>
        <verse osisID='1Sam.17.29'>ויאמר דוד מה עשיתי עתה הלוא דבר הוא׃</verse>
        <verse osisID='1Sam.17.30'>ויסב מאצלו אל מול אחר ויאמר כדבר הזה וישבהו העם דבר כדבר הראשון׃</verse>
        <verse osisID='1Sam.17.31'>וישמעו הדברים אשר דבר דוד ויגדו לפני שאול ויקחהו׃</verse>
        <verse osisID='1Sam.17.32'>ויאמר דוד אל שאול אל יפל לב אדם עליו עבדך ילך ונלחם עם הפלשתי הזה׃</verse>
        <verse osisID='1Sam.17.33'>ויאמר שאול אל דוד לא תוכל ללכת אל הפלשתי הזה להלחם עמו כי נער אתה והוא איש מלחמה מנעריו׃</verse>
        <verse osisID='1Sam.17.34'>ויאמר דוד אל שאול רעה היה עבדך לאביו בצאן ובא הארי ואת הדוב ונשא שה מהעדר׃</verse>
        <verse osisID='1Sam.17.35'>ויצאתי אחריו והכתיו והצלתי מפיו ויקם עלי והחזקתי בזקנו והכתיו והמיתיו׃</verse>
        <verse osisID='1Sam.17.36'>גם את הארי גם הדוב הכה עבדך והיה הפלשתי הערל הזה כאחד מהם כי חרף מערכת אלהים חיים׃</verse>
        <verse osisID='1Sam.17.37'>ויאמר דוד יהוה אשר הצלני מיד הארי ומיד הדב הוא יצילני מיד הפלשתי הזה ויאמר שאול אל דוד לך ויהוה יהיה עמך׃</verse>
        <verse osisID='1Sam.17.38'>וילבש שאול את דוד מדיו ונתן קובע נחשת על ראשו וילבש אתו שריון׃</verse>
        <verse osisID='1Sam.17.39'>ויחגר דוד את חרבו מעל למדיו ויאל ללכת כי לא נסה ויאמר דוד אל שאול לא אוכל ללכת באלה כי לא נסיתי ויסרם דוד מעליו׃</verse>
        <verse osisID='1Sam.17.40'>ויקח מקלו בידו ויבחר לו חמשה חלקי אבנים מן הנחל וישם אתם בכלי הרעים אשר לו ובילקוט וקלעו בידו ויגש אל הפלשתי׃</verse>
        <verse osisID='1Sam.17.41'>וילך הפלשתי הלך וקרב אל דוד והאיש נשא הצנה לפניו׃</verse>
        <verse osisID='1Sam.17.42'>ויבט הפלשתי ויראה את דוד ויבזהו כי היה נער ואדמני עם יפה מראה׃</verse>
        <verse osisID='1Sam.17.43'>ויאמר הפלשתי אל דוד הכלב אנכי כי אתה בא אלי במקלות ויקלל הפלשתי את דוד באלהיו׃</verse>
        <verse osisID='1Sam.17.44'>ויאמר הפלשתי אל דוד לכה אלי ואתנה את בשרך לעוף השמים ולבהמת השדה׃</verse>
        <verse osisID='1Sam.17.45'>ויאמר דוד אל הפלשתי אתה בא אלי בחרב ובחנית ובכידון ואנכי בא אליך בשם יהוה צבאות אלהי מערכות ישראל אשר חרפת׃</verse>
        <verse osisID='1Sam.17.46'>היום הזה יסגרך יהוה בידי והכיתך והסרתי את ראשך מעליך ונתתי פגר מחנה פלשתים היום הזה לעוף השמים ולחית הארץ וידעו כל הארץ כי יש אלהים לישראל׃</verse>
        <verse osisID='1Sam.17.47'>וידעו כל הקהל הזה כי לא בחרב ובחנית יהושיע יהוה כי ליהוה המלחמה ונתן אתכם בידנו׃</verse>
        <verse osisID='1Sam.17.48'>והיה כי קם הפלשתי וילך ויקרב לקראת דוד וימהר דוד וירץ המערכה לקראת הפלשתי׃</verse>
        <verse osisID='1Sam.17.49'>וישלח דוד את ידו אל הכלי ויקח משם אבן ויקלע ויך את הפלשתי אל מצחו ותטבע האבן במצחו ויפל על פניו ארצה׃</verse>
        <verse osisID='1Sam.17.50'>ויחזק דוד מן הפלשתי בקלע ובאבן ויך את הפלשתי וימיתהו וחרב אין ביד דוד׃</verse>
        <verse osisID='1Sam.17.51'>וירץ דוד ויעמד אל הפלשתי ויקח את חרבו וישלפה מתערה וימתתהו ויכרת בה את ראשו ויראו הפלשתים כי מת גבורם וינסו׃</verse>
        <verse osisID='1Sam.17.52'>ויקמו אנשי ישראל ויהודה וירעו וירדפו את הפלשתים עד בואך גיא ועד שערי עקרון ויפלו חללי פלשתים בדרך שערים ועד גת ועד עקרון׃</verse>
        <verse osisID='1Sam.17.53'>וישבו בני ישראל מדלק אחרי פלשתים וישסו את מחניהם׃</verse>
        <verse osisID='1Sam.17.54'>ויקח דוד את ראש הפלשתי ויבאהו ירושלם ואת כליו שם באהלו׃</verse>
        <verse osisID='1Sam.17.55'>וכראות שאול את דוד יצא לקראת הפלשתי אמר אל אבנר שר הצבא בן מי זה הנער אבנר ויאמר אבנר חי נפשך המלך אם ידעתי׃</verse>
        <verse osisID='1Sam.17.56'>ויאמר המלך שאל אתה בן מי זה העלם׃</verse>
        <verse osisID='1Sam.17.57'>וכשוב דוד מהכות את הפלשתי ויקח אתו אבנר ויבאהו לפני שאול וראש הפלשתי בידו׃</verse>
        <verse osisID='1Sam.17.58'>ויאמר אליו שאול בן מי אתה הנער ויאמר דוד בן עבדך ישי בית הלחמי׃</verse>
      </chapter>
      <chapter osisID='1Sam.18'>
        <verse osisID='1Sam.18.1'>ויהי ככלתו לדבר אל שאול ונפש יהונתן נקשרה בנפש דוד ויאהבו יהונתן כנפשו׃</verse>
        <verse osisID='1Sam.18.2'>ויקחהו שאול ביום ההוא ולא נתנו לשוב בית אביו׃</verse>
        <verse osisID='1Sam.18.3'>ויכרת יהונתן ודוד ברית באהבתו אתו כנפשו׃</verse>
        <verse osisID='1Sam.18.4'>ויתפשט יהונתן את המעיל אשר עליו ויתנהו לדוד ומדיו ועד חרבו ועד קשתו ועד חגרו׃</verse>
        <verse osisID='1Sam.18.5'>ויצא דוד בכל אשר ישלחנו שאול ישכיל וישמהו שאול על אנשי המלחמה וייטב בעיני כל העם וגם בעיני עבדי שאול׃</verse>
        <verse osisID='1Sam.18.6'>ויהי בבואם בשוב דוד מהכות את הפלשתי ותצאנה הנשים מכל ערי ישראל לשור והמחלות לקראת שאול המלך בתפים בשמחה ובשלשים׃</verse>
        <verse osisID='1Sam.18.7'>ותענינה הנשים המשחקות ותאמרן הכה שאול באלפו ודוד ברבבתיו׃</verse>
        <verse osisID='1Sam.18.8'>ויחר לשאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה׃</verse>
        <verse osisID='1Sam.18.9'>ויהי שאול עון את דוד מהיום ההוא והלאה׃</verse>
        <verse osisID='1Sam.18.10'>ויהי ממחרת ותצלח רוח אלהים רעה אל שאול ויתנבא בתוך הבית ודוד מנגן בידו כיום ביום והחנית ביד שאול׃</verse>
        <verse osisID='1Sam.18.11'>ויטל שאול את החנית ויאמר אכה בדוד ובקיר ויסב דוד מפניו פעמים׃</verse>
        <verse osisID='1Sam.18.12'>וירא שאול מלפני דוד כי היה יהוה עמו ומעם שאול סר׃</verse>
        <verse osisID='1Sam.18.13'>ויסרהו שאול מעמו וישמהו לו שר אלף ויצא ויבא לפני העם׃</verse>
        <verse osisID='1Sam.18.14'>ויהי דוד לכל דרכו משכיל ויהוה עמו׃</verse>
        <verse osisID='1Sam.18.15'>וירא שאול אשר הוא משכיל מאד ויגר מפניו׃</verse>
        <verse osisID='1Sam.18.16'>וכל ישראל ויהודה אהב את דוד כי הוא יוצא ובא לפניהם׃</verse>
        <verse osisID='1Sam.18.17'>ויאמר שאול אל דוד הנה בתי הגדולה מרב אתה אתן לך לאשה אך היה לי לבן חיל והלחם מלחמות יהוה ושאול אמר אל תהי ידי בו ותהי בו יד פלשתים׃</verse>
        <verse osisID='1Sam.18.18'>ויאמר דוד אל שאול מי אנכי ומי חיי משפחת אבי בישראל כי אהיה חתן למלך׃</verse>
        <verse osisID='1Sam.18.19'>ויהי בעת תת את מרב בת שאול לדוד והיא נתנה לעדריאל המחלתי לאשה׃</verse>
        <verse osisID='1Sam.18.20'>ותאהב מיכל בת שאול את דוד ויגדו לשאול וישר הדבר בעיניו׃</verse>
        <verse osisID='1Sam.18.21'>ויאמר שאול אתננה לו ותהי לו למוקש ותהי בו יד פלשתים ויאמר שאול אל דוד בשתים תתחתן בי היום׃</verse>
        <verse osisID='1Sam.18.22'>ויצו שאול את עבדו דברו אל דוד בלט לאמר הנה חפץ בך המלך וכל עבדיו אהבוך ועתה התחתן במלך׃</verse>
        <verse osisID='1Sam.18.23'>וידברו עבדי שאול באזני דוד את הדברים האלה ויאמר דוד הנקלה בעיניכם התחתן במלך ואנכי איש רש ונקלה׃</verse>
        <verse osisID='1Sam.18.24'>ויגדו עבדי שאול לו לאמר כדברים האלה דבר דוד׃</verse>
        <verse osisID='1Sam.18.25'>ויאמר שאול כה תאמרו לדוד אין חפץ למלך במהר כי במאה ערלות פלשתים להנקם באיבי המלך ושאול חשב להפיל את דוד ביד פלשתים׃</verse>
        <verse osisID='1Sam.18.26'>ויגדו עבדיו לדוד את הדברים האלה וישר הדבר בעיני דוד להתחתן במלך ולא מלאו הימים׃</verse>
        <verse osisID='1Sam.18.27'>ויקם דוד וילך הוא ואנשיו ויך בפלשתים מאתים איש ויבא דוד את ערלתיהם וימלאום למלך להתחתן במלך ויתן לו שאול את מיכל בתו לאשה׃</verse>
        <verse osisID='1Sam.18.28'>וירא שאול וידע כי יהוה עם דוד ומיכל בת שאול אהבתהו׃</verse>
        <verse osisID='1Sam.18.29'>ויאסף שאול לרא מפני דוד עוד ויהי שאול איב את דוד כל הימים׃</verse>
        <verse osisID='1Sam.18.30'>ויצאו שרי פלשתים ויהי מדי צאתם שכל דוד מכל עבדי שאול וייקר שמו מאד׃</verse>
      </chapter>
      <chapter osisID='1Sam.19'>
        <verse osisID='1Sam.19.1'>וידבר שאול אל יונתן בנו ואל כל עבדיו להמית את דוד ויהונתן בן שאול חפץ בדוד מאד׃</verse>
        <verse osisID='1Sam.19.2'>ויגד יהונתן לדוד לאמר מבקש שאול אבי להמיתך ועתה השמר נא בבקר וישבת בסתר ונחבאת׃</verse>
        <verse osisID='1Sam.19.3'>ואני אצא ועמדתי ליד אבי בשדה אשר אתה שם ואני אדבר בך אל אבי וראיתי מה והגדתי לך׃</verse>
        <verse osisID='1Sam.19.4'>וידבר יהונתן בדוד טוב אל שאול אביו ויאמר אליו אל יחטא המלך בעבדו בדוד כי לוא חטא לך וכי מעשיו טוב לך מאד׃</verse>
        <verse osisID='1Sam.19.5'>וישם את נפשו בכפו ויך את הפלשתי ויעש יהוה תשועה גדולה לכל ישראל ראית ותשמח ולמה תחטא בדם נקי להמית את דוד חנם׃</verse>
        <verse osisID='1Sam.19.6'>וישמע שאול בקול יהונתן וישבע שאול חי יהוה אם יומת׃</verse>
        <verse osisID='1Sam.19.7'>ויקרא יהונתן לדוד ויגד לו יהונתן את כל הדברים האלה ויבא יהונתן את דוד אל שאול ויהי לפניו כאתמול שלשום׃</verse>
        <verse osisID='1Sam.19.8'>ותוסף המלחמה להיות ויצא דוד וילחם בפלשתים ויך בהם מכה גדולה וינסו מפניו׃</verse>
        <verse osisID='1Sam.19.9'>ותהי רוח יהוה רעה אל שאול והוא בביתו יושב וחניתו בידו ודוד מנגן ביד׃</verse>
        <verse osisID='1Sam.19.10'>ויבקש שאול להכות בחנית בדוד ובקיר ויפטר מפני שאול ויך את החנית בקיר ודוד נס וימלט בלילה הוא׃</verse>
        <verse osisID='1Sam.19.11'>וישלח שאול מלאכים אל בית דוד לשמרו ולהמיתו בבקר ותגד לדוד מיכל אשתו לאמר אם אינך ממלט את נפשך הלילה מחר אתה מומת׃</verse>
        <verse osisID='1Sam.19.12'>ותרד מיכל את דוד בעד החלון וילך ויברח וימלט׃</verse>
        <verse osisID='1Sam.19.13'>ותקח מיכל את התרפים ותשם אל המטה ואת כביר העזים שמה מראשתיו ותכס בבגד׃</verse>
        <verse osisID='1Sam.19.14'>וישלח שאול מלאכים לקחת את דוד ותאמר חלה הוא׃</verse>
        <verse osisID='1Sam.19.15'>וישלח שאול את המלאכים לראות את דוד לאמר העלו אתו במטה אלי להמתו׃</verse>
        <verse osisID='1Sam.19.16'>ויבאו המלאכים והנה התרפים אל המטה וכביר העזים מראשתיו׃</verse>
        <verse osisID='1Sam.19.17'>ויאמר שאול אל מיכל למה ככה רמיתני ותשלחי את איבי וימלט ותאמר מיכל אל שאול הוא אמר אלי שלחני למה אמיתך׃</verse>
        <verse osisID='1Sam.19.18'>ודוד ברח וימלט ויבא אל שמואל הרמתה ויגד לו את כל אשר עשה לו שאול וילך הוא ושמואל וישבו בנוית׃</verse>
        <verse osisID='1Sam.19.19'>ויגד לשאול לאמר הנה דוד בנוית ברמה׃</verse>
        <verse osisID='1Sam.19.20'>וישלח שאול מלאכים לקחת את דוד וירא את להקת הנביאים נבאים ושמואל עמד נצב עליהם ותהי על מלאכי שאול רוח אלהים ויתנבאו גם המה׃</verse>
        <verse osisID='1Sam.19.21'>ויגדו לשאול וישלח מלאכים אחרים ויתנבאו גם המה ויסף שאול וישלח מלאכים שלשים ויתנבאו גם המה׃</verse>
        <verse osisID='1Sam.19.22'>וילך גם הוא הרמתה ויבא עד בור הגדול אשר בשכו וישאל ויאמר איפה שמואל ודוד ויאמר הנה בנוית ברמה׃</verse>
        <verse osisID='1Sam.19.23'>וילך שם אל נוית ברמה ותהי עליו גם הוא רוח אלהים וילך הלוך ויתנבא עד באו בנוית ברמה׃</verse>
        <verse osisID='1Sam.19.24'>ויפשט גם הוא בגדיו ויתנבא גם הוא לפני שמואל ויפל ערם כל היום ההוא וכל הלילה על כן יאמרו הגם שאול בנביאם׃</verse>
      </chapter>
      <chapter osisID='1Sam.20'>
        <verse osisID='1Sam.20.1'>ויברח דוד מנוית ברמה ויבא ויאמר לפני יהונתן מה עשיתי מה עוני ומה חטאתי לפני אביך כי מבקש את נפשי׃</verse>
        <verse osisID='1Sam.20.2'>ויאמר לו חלילה לא תמות הנה לו עשה אבי דבר גדול או דבר קטן ולא יגלה את אזני ומדוע יסתיר אבי ממני את הדבר הזה אין זאת׃</verse>
        <verse osisID='1Sam.20.3'>וישבע עוד דוד ויאמר ידע ידע אביך כי מצאתי חן בעיניך ויאמר אל ידע זאת יהונתן פן יעצב ואולם חי יהוה וחי נפשך כי כפשע ביני ובין המות׃</verse>
        <verse osisID='1Sam.20.4'>ויאמר יהונתן אל דוד מה תאמר נפשך ואעשה לך׃</verse>
        <verse osisID='1Sam.20.5'>ויאמר דוד אל יהונתן הנה חדש מחר ואנכי ישב אשב עם המלך לאכול ושלחתני ונסתרתי בשדה עד הערב השלשית׃</verse>
        <verse osisID='1Sam.20.6'>אם פקד יפקדני אביך ואמרת נשאל נשאל ממני דוד לרוץ בית לחם עירו כי זבח הימים שם לכל המשפחה׃</verse>
        <verse osisID='1Sam.20.7'>אם כה יאמר טוב שלום לעבדך ואם חרה יחרה לו דע כי כלתה הרעה מעמו׃</verse>
        <verse osisID='1Sam.20.8'>ועשית חסד על עבדך כי בברית יהוה הבאת את עבדך עמך ואם יש בי עון המיתני אתה ועד אביך למה זה תביאני׃</verse>
        <verse osisID='1Sam.20.9'>ויאמר יהונתן חלילה לך כי אם ידע אדע כי כלתה הרעה מעם אבי לבוא עליך ולא אתה אגיד לך׃</verse>
        <verse osisID='1Sam.20.10'>ויאמר דוד אל יהונתן מי יגיד לי או מה יענך אביך קשה׃</verse>
        <verse osisID='1Sam.20.11'>ויאמר יהונתן אל דוד לכה ונצא השדה ויצאו שניהם השדה׃</verse>
        <verse osisID='1Sam.20.12'>ויאמר יהונתן אל דוד יהוה אלהי ישראל כי אחקר את אבי כעת מחר השלשית והנה טוב אל דוד ולא אז אשלח אליך וגליתי את אזנך׃</verse>
        <verse osisID='1Sam.20.13'>כה יעשה יהוה ליהונתן וכה יסיף כי ייטב אל אבי את הרעה עליך וגליתי את אזנך ושלחתיך והלכת לשלום ויהי יהוה עמך כאשר היה עם אבי׃</verse>
        <verse osisID='1Sam.20.14'>ולא אם עודני חי ולא תעשה עמדי חסד יהוה ולא אמות׃</verse>
        <verse osisID='1Sam.20.15'>ולא תכרת את חסדך מעם ביתי עד עולם ולא בהכרת יהוה את איבי דוד איש מעל פני האדמה׃</verse>
        <verse osisID='1Sam.20.16'>ויכרת יהונתן עם בית דוד ובקש יהוה מיד איבי דוד׃</verse>
        <verse osisID='1Sam.20.17'>ויוסף יהונתן להשביע את דוד באהבתו אתו כי אהבת נפשו אהבו׃</verse>
        <verse osisID='1Sam.20.18'>ויאמר לו יהונתן מחר חדש ונפקדת כי יפקד מושבך׃</verse>
        <verse osisID='1Sam.20.19'>ושלשת תרד מאד ובאת אל המקום אשר נסתרת שם ביום המעשה וישבת אצל האבן האזל׃</verse>
        <verse osisID='1Sam.20.20'>ואני שלשת החצים צדה אורה לשלח לי למטרה׃</verse>
        <verse osisID='1Sam.20.21'>והנה אשלח את הנער לך מצא את החצים אם אמר אמר לנער הנה החצים ממך והנה קחנו ובאה כי שלום לך ואין דבר חי יהוה׃</verse>
        <verse osisID='1Sam.20.22'>ואם כה אמר לעלם הנה החצים ממך והלאה לך כי שלחך יהוה׃</verse>
        <verse osisID='1Sam.20.23'>והדבר אשר דברנו אני ואתה הנה יהוה ביני ובינך עד עולם׃</verse>
        <verse osisID='1Sam.20.24'>ויסתר דוד בשדה ויהי החדש וישב המלך על הלחם לאכול׃</verse>
        <verse osisID='1Sam.20.25'>וישב המלך על מושבו כפעם בפעם אל מושב הקיר ויקם יהונתן וישב אבנר מצד שאול ויפקד מקום דוד׃</verse>
        <verse osisID='1Sam.20.26'>ולא דבר שאול מאומה ביום ההוא כי אמר מקרה הוא בלתי טהור הוא כי לא טהור׃</verse>
        <verse osisID='1Sam.20.27'>ויהי ממחרת החדש השני ויפקד מקום דוד ויאמר שאול אל יהונתן בנו מדוע לא בא בן ישי גם תמול גם היום אל הלחם׃</verse>
        <verse osisID='1Sam.20.28'>ויען יהונתן את שאול נשאל נשאל דוד מעמדי עד בית לחם׃</verse>
        <verse osisID='1Sam.20.29'>ויאמר שלחני נא כי זבח משפחה לנו בעיר והוא צוה לי אחי ועתה אם מצאתי חן בעיניך אמלטה נא ואראה את אחי על כן לא בא אל שלחן המלך׃</verse>
        <verse osisID='1Sam.20.30'>ויחר אף שאול ביהונתן ויאמר לו בן נעות המרדות הלוא ידעתי כי בחר אתה לבן ישי לבשתך ולבשת ערות אמך׃</verse>
        <verse osisID='1Sam.20.31'>כי כל הימים אשר בן ישי חי על האדמה לא תכון אתה ומלכותך ועתה שלח וקח אתו אלי כי בן מות הוא׃</verse>
        <verse osisID='1Sam.20.32'>ויען יהונתן את שאול אביו ויאמר אליו למה יומת מה עשה׃</verse>
        <verse osisID='1Sam.20.33'>ויטל שאול את החנית עליו להכתו וידע יהונתן כי כלה היא מעם אביו להמית את דוד׃</verse>
        <verse osisID='1Sam.20.34'>ויקם יהונתן מעם השלחן בחרי אף ולא אכל ביום החדש השני לחם כי נעצב אל דוד כי הכלמו אביו׃</verse>
        <verse osisID='1Sam.20.35'>ויהי בבקר ויצא יהונתן השדה למועד דוד ונער קטן עמו׃</verse>
        <verse osisID='1Sam.20.36'>ויאמר לנערו רץ מצא נא את החצים אשר אנכי מורה הנער רץ והוא ירה החצי להעברו׃</verse>
        <verse osisID='1Sam.20.37'>ויבא הנער עד מקום החצי אשר ירה יהונתן ויקרא יהונתן אחרי הנער ויאמר הלוא החצי ממך והלאה׃</verse>
        <verse osisID='1Sam.20.38'>ויקרא יהונתן אחרי הנער מהרה חושה אל תעמד וילקט נער יהונתן את החצי ויבא אל אדניו׃</verse>
        <verse osisID='1Sam.20.39'>והנער לא ידע מאומה אך יהונתן ודוד ידעו את הדבר׃</verse>
        <verse osisID='1Sam.20.40'>ויתן יהונתן את כליו אל הנער אשר לו ויאמר לו לך הביא העיר׃</verse>
        <verse osisID='1Sam.20.41'>הנער בא ודוד קם מאצל הנגב ויפל לאפיו ארצה וישתחו שלש פעמים וישקו איש את רעהו ויבכו איש את רעהו עד דוד הגדיל׃</verse>
        <verse osisID='1Sam.20.42'>ויאמר יהונתן לדוד לך לשלום אשר נשבענו שנינו אנחנו בשם יהוה לאמר יהוה יהיה ביני ובינך ובין זרעי ובין זרעך עד עולם ויקם וילך ויהונתן בא העיר׃</verse>
      </chapter>
      <chapter osisID='1Sam.21'>
        <verse osisID='1Sam.21.1'>ויבא דוד נבה אל אחימלך הכהן ויחרד אחימלך לקראת דוד ויאמר לו מדוע אתה לבדך ואיש אין אתך׃</verse>
        <verse osisID='1Sam.21.2'>ויאמר דוד לאחימלך הכהן המלך צוני דבר ויאמר אלי איש אל ידע מאומה את הדבר אשר אנכי שלחך ואשר צויתך ואת הנערים יודעתי אל מקום פלני אלמוני׃</verse>
        <verse osisID='1Sam.21.3'>ועתה מה יש תחת ידך חמשה לחם תנה בידי או הנמצא׃</verse>
        <verse osisID='1Sam.21.4'>ויען הכהן את דוד ויאמר אין לחם חל אל תחת ידי כי אם לחם קדש יש אם נשמרו הנערים אך מאשה׃</verse>
        <verse osisID='1Sam.21.5'>ויען דוד את הכהן ויאמר לו כי אם אשה עצרה לנו כתמול שלשם בצאתי ויהיו כלי הנערים קדש והוא דרך חל ואף כי היום יקדש בכלי׃</verse>
        <verse osisID='1Sam.21.6'>ויתן לו הכהן קדש כי לא היה שם לחם כי אם לחם הפנים המוסרים מלפני יהוה לשום לחם חם ביום הלקחו׃</verse>
        <verse osisID='1Sam.21.7'>ושם איש מעבדי שאול ביום ההוא נעצר לפני יהוה ושמו דאג האדמי אביר הרעים אשר לשאול׃</verse>
        <verse osisID='1Sam.21.8'>ויאמר דוד לאחימלך ואין יש פה תחת ידך חנית או חרב כי גם חרבי וגם כלי לא לקחתי בידי כי היה דבר המלך נחוץ׃</verse>
        <verse osisID='1Sam.21.9'>ויאמר הכהן חרב גלית הפלשתי אשר הכית בעמק האלה הנה היא לוטה בשמלה אחרי האפוד אם אתה תקח לך קח כי אין אחרת זולתה בזה ויאמר דוד אין כמוה תננה לי׃</verse>
        <verse osisID='1Sam.21.10'>ויקם דוד ויברח ביום ההוא מפני שאול ויבא אל אכיש מלך גת׃</verse>
        <verse osisID='1Sam.21.11'>ויאמרו עבדי אכיש אליו הלוא זה דוד מלך הארץ הלוא לזה יענו במחלות לאמר הכה שאול באלפו ודוד ברבבתו׃</verse>
        <verse osisID='1Sam.21.12'>וישם דוד את הדברים האלה בלבבו וירא מאד מפני אכיש מלך גת׃</verse>
        <verse osisID='1Sam.21.13'>וישנו את טעמו בעיניהם ויתהלל בידם ויתו על דלתות השער ויורד רירו אל זקנו׃</verse>
        <verse osisID='1Sam.21.14'>ויאמר אכיש אל עבדיו הנה תראו איש משתגע למה תביאו אתו אלי׃</verse>
        <verse osisID='1Sam.21.15'>חסר משגעים אני כי הבאתם את זה להשתגע עלי הזה יבוא אל ביתי׃</verse>
      </chapter>
      <chapter osisID='1Sam.22'>
        <verse osisID='1Sam.22.1'>וילך דוד משם וימלט אל מערת עדלם וישמעו אחיו וכל בית אביו וירדו אליו שמה׃</verse>
        <verse osisID='1Sam.22.2'>ויתקבצו אליו כל איש מצוק וכל איש אשר לו נשא וכל איש מר נפש ויהי עליהם לשר ויהיו עמו כארבע מאות איש׃</verse>
        <verse osisID='1Sam.22.3'>וילך דוד משם מצפה מואב ויאמר אל מלך מואב יצא נא אבי ואמי אתכם עד אשר אדע מה יעשה לי אלהים׃</verse>
        <verse osisID='1Sam.22.4'>וינחם את פני מלך מואב וישבו עמו כל ימי היות דוד במצודה׃</verse>
        <verse osisID='1Sam.22.5'>ויאמר גד הנביא אל דוד לא תשב במצודה לך ובאת לך ארץ יהודה וילך דוד ויבא יער חרת׃</verse>
        <verse osisID='1Sam.22.6'>וישמע שאול כי נודע דוד ואנשים אשר אתו ושאול יושב בגבעה תחת האשל ברמה וחניתו בידו וכל עבדיו נצבים עליו׃</verse>
        <verse osisID='1Sam.22.7'>ויאמר שאול לעבדיו הנצבים עליו שמעו נא בני ימיני גם לכלכם יתן בן ישי שדות וכרמים לכלכם ישים שרי אלפים ושרי מאות׃</verse>
        <verse osisID='1Sam.22.8'>כי קשרתם כלכם עלי ואין גלה את אזני בכרת בני עם בן ישי ואין חלה מכם עלי וגלה את אזני כי הקים בני את עבדי עלי לארב כיום הזה׃</verse>
        <verse osisID='1Sam.22.9'>ויען דאג האדמי והוא נצב על עבדי שאול ויאמר ראיתי את בן ישי בא נבה אל אחימלך בן אחטוב׃</verse>
        <verse osisID='1Sam.22.10'>וישאל לו ביהוה וצידה נתן לו ואת חרב גלית הפלשתי נתן לו׃</verse>
        <verse osisID='1Sam.22.11'>וישלח המלך לקרא את אחימלך בן אחיטוב הכהן ואת כל בית אביו הכהנים אשר בנב ויבאו כלם אל המלך׃</verse>
        <verse osisID='1Sam.22.12'>ויאמר שאול שמע נא בן אחיטוב ויאמר הנני אדני׃</verse>
        <verse osisID='1Sam.22.13'>ויאמר אלו שאול למה קשרתם עלי אתה ובן ישי בתתך לו לחם וחרב ושאול לו באלהים לקום אלי לארב כיום הזה׃</verse>
        <verse osisID='1Sam.22.14'>ויען אחימלך את המלך ויאמר ומי בכל עבדיך כדוד נאמן וחתן המלך וסר אל משמעתך ונכבד בביתך׃</verse>
        <verse osisID='1Sam.22.15'>היום החלתי לשאול לו באלהים חלילה לי אל ישם המלך בעבדו דבר בכל בית אבי כי לא ידע עבדך בכל זאת דבר קטן או גדול׃</verse>
        <verse osisID='1Sam.22.16'>ויאמר המלך מות תמות אחימלך אתה וכל בית אביך׃</verse>
        <verse osisID='1Sam.22.17'>ויאמר המלך לרצים הנצבים עליו סבו והמיתו כהני יהוה כי גם ידם עם דוד וכי ידעו כי ברח הוא ולא גלו את אזנו ולא אבו עבדי המלך לשלח את ידם לפגע בכהני יהוה׃</verse>
        <verse osisID='1Sam.22.18'>ויאמר המלך לדויג סב אתה ופגע בכהנים ויסב דויג האדמי ויפגע הוא בכהנים וימת ביום ההוא שמנים וחמשה איש נשא אפוד בד׃</verse>
        <verse osisID='1Sam.22.19'>ואת נב עיר הכהנים הכה לפי חרב מאיש ועד אשה מעולל ועד יונק ושור וחמור ושה לפי חרב׃</verse>
        <verse osisID='1Sam.22.20'>וימלט בן אחד לאחימלך בן אחטוב ושמו אביתר ויברח אחרי דוד׃</verse>
        <verse osisID='1Sam.22.21'>ויגד אביתר לדוד כי הרג שאול את כהני יהוה׃</verse>
        <verse osisID='1Sam.22.22'>ויאמר דוד לאביתר ידעתי ביום ההוא כי שם דויג האדמי כי הגד יגיד לשאול אנכי סבתי בכל נפש בית אביך׃</verse>
        <verse osisID='1Sam.22.23'>שבה אתי אל תירא כי אשר יבקש את נפשי יבקש את נפשך כי משמרת אתה עמדי׃</verse>
      </chapter>
      <chapter osisID='1Sam.23'>
        <verse osisID='1Sam.23.1'>ויגדו לדוד לאמר הנה פלשתים נלחמים בקעילה והמה שסים את הגרנות׃</verse>
        <verse osisID='1Sam.23.2'>וישאל דוד ביהוה לאמר האלך והכיתי בפלשתים האלה ויאמר יהוה אל דוד לך והכית בפלשתים והושעת את קעילה׃</verse>
        <verse osisID='1Sam.23.3'>ויאמרו אנשי דוד אליו הנה אנחנו פה ביהודה יראים ואף כי נלך קעלה אל מערכות פלשתים׃</verse>
        <verse osisID='1Sam.23.4'>ויוסף עוד דוד לשאל ביהוה ויענהו יהוה ויאמר קום רד קעילה כי אני נתן את פלשתים בידך׃</verse>
        <verse osisID='1Sam.23.5'>וילך דוד ואנשו קעילה וילחם בפלשתים וינהג את מקניהם ויך בהם מכה גדולה וישע דוד את ישבי קעילה׃</verse>
        <verse osisID='1Sam.23.6'>ויהי בברח אביתר בן אחימלך אל דוד קעילה אפוד ירד בידו׃</verse>
        <verse osisID='1Sam.23.7'>ויגד לשאול כי בא דוד קעילה ויאמר שאול נכר אתו אלהים בידי כי נסגר לבוא בעיר דלתים ובריח׃</verse>
        <verse osisID='1Sam.23.8'>וישמע שאול את כל העם למלחמה לרדת קעילה לצור אל דוד ואל אנשיו׃</verse>
        <verse osisID='1Sam.23.9'>וידע דוד כי עליו שאול מחריש הרעה ויאמר אל אביתר הכהן הגישה האפוד׃</verse>
        <verse osisID='1Sam.23.10'>ויאמר דוד יהוה אלהי ישראל שמע שמע עבדך כי מבקש שאול לבוא אל קעילה לשחת לעיר בעבורי׃</verse>
        <verse osisID='1Sam.23.11'>היסגרני בעלי קעילה בידו הירד שאול כאשר שמע עבדך יהוה אלהי ישראל הגד נא לעבדך ויאמר יהוה ירד׃</verse>
        <verse osisID='1Sam.23.12'>ויאמר דוד היסגרו בעלי קעילה אתי ואת אנשי ביד שאול ויאמר יהוה יסגירו׃</verse>
        <verse osisID='1Sam.23.13'>ויקם דוד ואנשיו כשש מאות איש ויצאו מקעלה ויתהלכו באשר יתהלכו ולשאול הגד כי נמלט דוד מקעילה ויחדל לצאת׃</verse>
        <verse osisID='1Sam.23.14'>וישב דוד במדבר במצדות וישב בהר במדבר זיף ויבקשהו שאול כל הימים ולא נתנו אלהים בידו׃</verse>
        <verse osisID='1Sam.23.15'>וירא דוד כי יצא שאול לבקש את נפשו ודוד במדבר זיף בחרשה׃</verse>
        <verse osisID='1Sam.23.16'>ויקם יהונתן בן שאול וילך אל דוד חרשה ויחזק את ידו באלהים׃</verse>
        <verse osisID='1Sam.23.17'>ויאמר אליו אל תירא כי לא תמצאך יד שאול אבי ואתה תמלך על ישראל ואנכי אהיה לך למשנה וגם שאול אבי ידע כן׃</verse>
        <verse osisID='1Sam.23.18'>ויכרתו שניהם ברית לפני יהוה וישב דוד בחרשה ויהונתן הלך לביתו׃</verse>
        <verse osisID='1Sam.23.19'>ויעלו זפים אל שאול הגבעתה לאמר הלוא דוד מסתתר עמנו במצדות בחרשה בגבעת החכילה אשר מימין הישימון׃</verse>
        <verse osisID='1Sam.23.20'>ועתה לכל אות נפשך המלך לרדת רד ולנו הסגירו ביד המלך׃</verse>
        <verse osisID='1Sam.23.21'>ויאמר שאול ברוכים אתם ליהוה כי חמלתם עלי׃</verse>
        <verse osisID='1Sam.23.22'>לכו נא הכינו עוד ודעו וראו את מקומו אשר תהיה רגלו מי ראהו שם כי אמר אלי ערום יערם הוא׃</verse>
        <verse osisID='1Sam.23.23'>וראו ודעו מכל המחבאים אשר יתחבא שם ושבתם אלי אל נכון והלכתי אתכם והיה אם ישנו בארץ וחפשתי אתו בכל אלפי יהודה׃</verse>
        <verse osisID='1Sam.23.24'>ויקומו וילכו זיפה לפני שאול ודוד ואנשיו במדבר מעון בערבה אל ימין הישימון׃</verse>
        <verse osisID='1Sam.23.25'>וילך שאול ואנשיו לבקש ויגדו לדוד וירד הסלע וישב במדבר מעון וישמע שאול וירדף אחרי דוד מדבר מעון׃</verse>
        <verse osisID='1Sam.23.26'>וילך שאול מצד ההר מזה ודוד ואנשיו מצד ההר מזה ויהי דוד נחפז ללכת מפני שאול ושאול ואנשיו עטרים אל דוד ואל אנשיו לתפשם׃</verse>
        <verse osisID='1Sam.23.27'>ומלאך בא אל שאול לאמר מהרה ולכה כי פשטו פלשתים על הארץ׃</verse>
        <verse osisID='1Sam.23.28'>וישב שאול מרדף אחרי דוד וילך לקראת פלשתים על כן קראו למקום ההוא סלע המחלקות׃</verse>
        <verse osisID='1Sam.23.29'>ויעל דוד משם וישב במצדות עין גדי׃</verse>
      </chapter>
      <chapter osisID='1Sam.24'>
        <verse osisID='1Sam.24.1'>ויהי כאשר שב שאול מאחרי פלשתים ויגדו לו לאמר הנה דוד במדבר עין גדי׃</verse>
        <verse osisID='1Sam.24.2'>ויקח שאול שלשת אלפים איש בחור מכל ישראל וילך לבקש את דוד ואנשיו על פני צורי היעלים׃</verse>
        <verse osisID='1Sam.24.3'>ויבא אל גדרות הצאן על הדרך ושם מערה ויבא שאול להסך את רגליו ודוד ואנשיו בירכתי המערה ישבים׃</verse>
        <verse osisID='1Sam.24.4'>ויאמרו אנשי דוד אליו הנה היום אשר אמר יהוה אליך הנה אנכי נתן את איביך בידך ועשית לו כאשר יטב בעיניך ויקם דוד ויכרת את כנף המעיל אשר לשאול בלט׃</verse>
        <verse osisID='1Sam.24.5'>ויהי אחרי כן ויך לב דוד אתו על אשר כרת את כנף אשר לשאול׃</verse>
        <verse osisID='1Sam.24.6'>ויאמר לאנשיו חלילה לי מיהוה אם אעשה את הדבר הזה לאדני למשיח יהוה לשלח ידי בו כי משיח יהוה הוא׃</verse>
        <verse osisID='1Sam.24.7'>וישסע דוד את אנשיו בדברים ולא נתנם לקום אל שאול ושאול קם מהמערה וילך בדרך׃</verse>
        <verse osisID='1Sam.24.8'>ויקם דוד אחרי כן ויצא מן המערה ויקרא אחרי שאול לאמר אדני המלך ויבט שאול אחריו ויקד דוד אפים ארצה וישתחו׃</verse>
        <verse osisID='1Sam.24.9'>ויאמר דוד לשאול למה תשמע את דברי אדם לאמר הנה דוד מבקש רעתך׃</verse>
        <verse osisID='1Sam.24.10'>הנה היום הזה ראו עיניך את אשר נתנך יהוה היום בידי במערה ואמר להרגך ותחס עליך ואמר לא אשלח ידי באדני כי משיח יהוה הוא׃</verse>
        <verse osisID='1Sam.24.11'>ואבי ראה גם ראה את כנף מעילך בידי כי בכרתי את כנף מעילך ולא הרגתיך דע וראה כי אין בידי רעה ופשע ולא חטאתי לך ואתה צדה את נפשי לקחתה׃</verse>
        <verse osisID='1Sam.24.12'>ישפט יהוה ביני ובינך ונקמני יהוה ממך וידי לא תהיה בך׃</verse>
        <verse osisID='1Sam.24.13'>כאשר יאמר משל הקדמני מרשעים יצא רשע וידי לא תהיה בך׃</verse>
        <verse osisID='1Sam.24.14'>אחרי מי יצא מלך ישראל אחרי מי אתה רדף אחרי כלב מת אחרי פרעש אחד׃</verse>
        <verse osisID='1Sam.24.15'>והיה יהוה לדין ושפט ביני ובינך וירא וירב את ריבי וישפטני מידך׃</verse>
        <verse osisID='1Sam.24.16'>ויהי ככלות דוד לדבר את הדברים האלה אל שאול ויאמר שאול הקלך זה בני דוד וישא שאול קלו ויבך׃</verse>
        <verse osisID='1Sam.24.17'>ויאמר אל דוד צדיק אתה ממני כי אתה גמלתני הטובה ואני גמלתיך הרעה׃</verse>
        <verse osisID='1Sam.24.18'>ואת הגדת היום את אשר עשיתה אתי טובה את אשר סגרני יהוה בידך ולא הרגתני׃</verse>
        <verse osisID='1Sam.24.19'>וכי ימצא איש את איבו ושלחו בדרך טובה ויהוה ישלמך טובה תחת היום הזה אשר עשיתה לי׃</verse>
        <verse osisID='1Sam.24.20'>ועתה הנה ידעתי כי מלך תמלוך וקמה בידך ממלכת ישראל׃</verse>
        <verse osisID='1Sam.24.21'>ועתה השבעה לי ביהוה אם תכרית את זרעי אחרי ואם תשמיד את שמי מבית אבי׃</verse>
        <verse osisID='1Sam.24.22'>וישבע דוד לשאול וילך שאול אל ביתו ודוד ואנשיו עלו על המצודה׃</verse>
      </chapter>
      <chapter osisID='1Sam.25'>
        <verse osisID='1Sam.25.1'>וימת שמואל ויקבצו כל ישראל ויספדו לו ויקברהו בביתו ברמה ויקם דוד וירד אל מדבר פארן׃</verse>
        <verse osisID='1Sam.25.2'>ואיש במעון ומעשהו בכרמל והאיש גדול מאד ולו צאן שלשת אלפים ואלף עזים ויהי בגזז את צאנו בכרמל׃</verse>
        <verse osisID='1Sam.25.3'>ושם האיש נבל ושם אשתו אבגיל והאשה טובת שכל ויפת תאר והאיש קשה ורע מעללים והוא כלבו׃</verse>
        <verse osisID='1Sam.25.4'>וישמע דוד במדבר כי גזז נבל את צאנו׃</verse>
        <verse osisID='1Sam.25.5'>וישלח דוד עשרה נערים ויאמר דוד לנערים עלו כרמלה ובאתם אל נבל ושאלתם לו בשמי לשלום׃</verse>
        <verse osisID='1Sam.25.6'>ואמרתם כה לחי ואתה שלום וביתך שלום וכל אשר לך שלום׃</verse>
        <verse osisID='1Sam.25.7'>ועתה שמעתי כי גזזים לך עתה הרעים אשר לך היו עמנו לא הכלמנום ולא נפקד להם מאומה כל ימי היותם בכרמל׃</verse>
        <verse osisID='1Sam.25.8'>שאל את נעריך ויגידו לך וימצאו הנערים חן בעיניך כי על יום טוב בנו תנה נא את אשר תמצא ידך לעבדיך ולבנך לדוד׃</verse>
        <verse osisID='1Sam.25.9'>ויבאו נערי דוד וידברו אל נבל ככל הדברים האלה בשם דוד וינוחו׃</verse>
        <verse osisID='1Sam.25.10'>ויען נבל את עבדי דוד ויאמר מי דוד ומי בן ישי היום רבו עבדים המתפרצים איש מפני אדניו׃</verse>
        <verse osisID='1Sam.25.11'>ולקחתי את לחמי ואת מימי ואת טבחתי אשר טבחתי לגזזי ונתתי לאנשים אשר לא ידעתי אי מזה המה׃</verse>
        <verse osisID='1Sam.25.12'>ויהפכו נערי דוד לדרכם וישבו ויבאו ויגדו לו ככל הדברים האלה׃</verse>
        <verse osisID='1Sam.25.13'>ויאמר דוד לאנשיו חגרו איש את חרבו ויחגרו איש את חרבו ויחגר גם דוד את חרבו ויעלו אחרי דוד כארבע מאות איש ומאתים ישבו על הכלים׃</verse>
        <verse osisID='1Sam.25.14'>ולאביגיל אשת נבל הגיד נער אחד מהנערים לאמר הנה שלח דוד מלאכים מהמדבר לברך את אדנינו ויעט בהם׃</verse>
        <verse osisID='1Sam.25.15'>והאנשים טבים לנו מאד ולא הכלמנו ולא פקדנו מאומה כל ימי התהלכנו אתם בהיותנו בשדה׃</verse>
        <verse osisID='1Sam.25.16'>חומה היו עלינו גם לילה גם יומם כל ימי היותנו עמם רעים הצאן׃</verse>
        <verse osisID='1Sam.25.17'>ועתה דעי וראי מה תעשי כי כלתה הרעה אל אדנינו ועל כל ביתו והוא בן בליעל מדבר אליו׃</verse>
        <verse osisID='1Sam.25.18'>ותמהר אבוגיל ותקח מאתים לחם ושנים נבלי יין וחמש צאן עשוות וחמש סאים קלי ומאה צמקים ומאתים דבלים ותשם על החמרים׃</verse>
        <verse osisID='1Sam.25.19'>ותאמר לנעריה עברו לפני הנני אחריכם באה ולאישה נבל לא הגידה׃</verse>
        <verse osisID='1Sam.25.20'>והיה היא רכבת על החמור וירדת בסתר ההר והנה דוד ואנשיו ירדים לקראתה ותפגש אתם׃</verse>
        <verse osisID='1Sam.25.21'>ודוד אמר אך לשקר שמרתי את כל אשר לזה במדבר ולא נפקד מכל אשר לו מאומה וישב לי רעה תחת טובה׃</verse>
        <verse osisID='1Sam.25.22'>כה יעשה אלהים לאיבי דוד וכה יסיף אם אשאיר מכל אשר לו עד הבקר משתין בקיר׃</verse>
        <verse osisID='1Sam.25.23'>ותרא אביגיל את דוד ותמהר ותרד מעל החמור ותפל לאפי דוד על פניה ותשתחו ארץ׃</verse>
        <verse osisID='1Sam.25.24'>ותפל על רגליו ותאמר בי אני אדני העון ותדבר נא אמתך באזניך ושמע את דברי אמתך׃</verse>
        <verse osisID='1Sam.25.25'>אל נא ישים אדני את לבו אל איש הבליעל הזה על נבל כי כשמו כן הוא נבל שמו ונבלה עמו ואני אמתך לא ראיתי את נערי אדני אשר שלחת׃</verse>
        <verse osisID='1Sam.25.26'>ועתה אדני חי יהוה וחי נפשך אשר מנעך יהוה מבוא בדמים והושע ידך לך ועתה יהיו כנבל איביך והמבקשים אל אדני רעה׃</verse>
        <verse osisID='1Sam.25.27'>ועתה הברכה הזאת אשר הביא שפחתך לאדני ונתנה לנערים המתהלכים ברגלי אדני׃</verse>
        <verse osisID='1Sam.25.28'>שא נא לפשע אמתך כי עשה יעשה יהוה לאדני בית נאמן כי מלחמות יהוה אדני נלחם ורעה לא תמצא בך מימיך׃</verse>
        <verse osisID='1Sam.25.29'>ויקם אדם לרדפך ולבקש את נפשך והיתה נפש אדני צרורה בצרור החיים את יהוה אלהיך ואת נפש איביך יקלענה בתוך כף הקלע׃</verse>
        <verse osisID='1Sam.25.30'>והיה כי יעשה יהוה לאדני ככל אשר דבר את הטובה עליך וצוך לנגיד על ישראל׃</verse>
        <verse osisID='1Sam.25.31'>ולא תהיה זאת לך לפוקה ולמכשול לב לאדני ולשפך דם חנם ולהושיע אדני לו והיטב יהוה לאדני וזכרת את אמתך׃</verse>
        <verse osisID='1Sam.25.32'>ויאמר דוד לאביגל ברוך יהוה אלהי ישראל אשר שלחך היום הזה לקראתי׃</verse>
        <verse osisID='1Sam.25.33'>וברוך טעמך וברוכה את אשר כלתני היום הזה מבוא בדמים והשע ידי לי׃</verse>
        <verse osisID='1Sam.25.34'>ואולם חי יהוה אלהי ישראל אשר מנעני מהרע אתך כי לולי מהרת ותבאתי לקראתי כי אם נותר לנבל עד אור הבקר משתין בקיר׃</verse>
        <verse osisID='1Sam.25.35'>ויקח דוד מידה את אשר הביאה לו ולה אמר עלי לשלום לביתך ראי שמעתי בקולך ואשא פניך׃</verse>
        <verse osisID='1Sam.25.36'>ותבא אביגיל אל נבל והנה לו משתה בביתו כמשתה המלך ולב נבל טוב עליו והוא שכר עד מאד ולא הגידה לו דבר קטן וגדול עד אור הבקר׃</verse>
        <verse osisID='1Sam.25.37'>ויהי בבקר בצאת היין מנבל ותגד לו אשתו את הדברים האלה וימת לבו בקרבו והוא היה לאבן׃</verse>
        <verse osisID='1Sam.25.38'>ויהי כעשרת הימים ויגף יהוה את נבל וימת׃</verse>
        <verse osisID='1Sam.25.39'>וישמע דוד כי מת נבל ויאמר ברוך יהוה אשר רב את ריב חרפתי מיד נבל ואת עבדו חשך מרעה ואת רעת נבל השיב יהוה בראשו וישלח דוד וידבר באביגיל לקחתה לו לאשה׃</verse>
        <verse osisID='1Sam.25.40'>ויבאו עבדי דוד אל אביגיל הכרמלה וידברו אליה לאמר דוד שלחנו אליך לקחתך לו לאשה׃</verse>
        <verse osisID='1Sam.25.41'>ותקם ותשתחו אפים ארצה ותאמר הנה אמתך לשפחה לרחץ רגלי עבדי אדני׃</verse>
        <verse osisID='1Sam.25.42'>ותמהר ותקם אביגיל ותרכב על החמור וחמש נערתיה ההלכות לרגלה ותלך אחרי מלאכי דוד ותהי לו לאשה׃</verse>
        <verse osisID='1Sam.25.43'>ואת אחינעם לקח דוד מיזרעאל ותהיין גם שתיהן לו לנשים׃</verse>
        <verse osisID='1Sam.25.44'>ושאול נתן את מיכל בתו אשת דוד לפלטי בן ליש אשר מגלים׃</verse>
      </chapter>
      <chapter osisID='1Sam.26'>
        <verse osisID='1Sam.26.1'>ויבאו הזפים אל שאול הגבעתה לאמר הלוא דוד מסתתר בגבעת החכילה על פני הישימן׃</verse>
        <verse osisID='1Sam.26.2'>ויקם שאול וירד אל מדבר זיף ואתו שלשת אלפים איש בחורי ישראל לבקש את דוד במדבר זיף׃</verse>
        <verse osisID='1Sam.26.3'>ויחן שאול בגבעת החכילה אשר על פני הישימן על הדרך ודוד ישב במדבר וירא כי בא שאול אחריו המדברה׃</verse>
        <verse osisID='1Sam.26.4'>וישלח דוד מרגלים וידע כי בא שאול אל נכון׃</verse>
        <verse osisID='1Sam.26.5'>ויקם דוד ויבא אל המקום אשר חנה שם שאול וירא דוד את המקום אשר שכב שם שאול ואבנר בן נר שר צבאו ושאול שכב במעגל והעם חנים סביבתו׃</verse>
        <verse osisID='1Sam.26.6'>ויען דוד ויאמר אל אחימלך החתי ואל אבישי בן צרויה אחי יואב לאמר מי ירד אתי אל שאול אל המחנה ויאמר אבישי אני ארד עמך׃</verse>
        <verse osisID='1Sam.26.7'>ויבא דוד ואבישי אל העם לילה והנה שאול שכב ישן במעגל וחניתו מעוכה בארץ מראשתו ואבנר והעם שכבים סביבתו׃</verse>
        <verse osisID='1Sam.26.8'>ויאמר אבישי אל דוד סגר אלהים היום את אויבך בידך ועתה אכנו נא בחנית ובארץ פעם אחת ולא אשנה לו׃</verse>
        <verse osisID='1Sam.26.9'>ויאמר דוד אל אבישי אל תשחיתהו כי מי שלח ידו במשיח יהוה ונקה׃</verse>
        <verse osisID='1Sam.26.10'>ויאמר דוד חי יהוה כי אם יהוה יגפנו או יומו יבוא ומת או במלחמה ירד ונספה׃</verse>
        <verse osisID='1Sam.26.11'>חלילה לי מיהוה משלח ידי במשיח יהוה ועתה קח נא את החנית אשר מראשתו ואת צפחת המים ונלכה לנו׃</verse>
        <verse osisID='1Sam.26.12'>ויקח דוד את החנית ואת צפחת המים מראשתי שאול וילכו להם ואין ראה ואין יודע ואין מקיץ כי כלם ישנים כי תרדמת יהוה נפלה עליהם׃</verse>
        <verse osisID='1Sam.26.13'>ויעבר דוד העבר ויעמד על ראש ההר מרחק רב המקום ביניהם׃</verse>
        <verse osisID='1Sam.26.14'>ויקרא דוד אל העם ואל אבנר בן נר לאמר הלוא תענה אבנר ויען אבנר ויאמר מי אתה קראת אל המלך׃</verse>
        <verse osisID='1Sam.26.15'>ויאמר דוד אל אבנר הלוא איש אתה ומי כמוך בישראל ולמה לא שמרת אל אדניך המלך כי בא אחד העם להשחית את המלך אדניך׃</verse>
        <verse osisID='1Sam.26.16'>לא טוב הדבר הזה אשר עשית חי יהוה כי בני מות אתם אשר לא שמרתם על אדניכם על משיח יהוה ועתה ראה אי חנית המלך ואת צפחת המים אשר מראשתו׃</verse>
        <verse osisID='1Sam.26.17'>ויכר שאול את קול דוד ויאמר הקולך זה בני דוד ויאמר דוד קולי אדני המלך׃</verse>
        <verse osisID='1Sam.26.18'>ויאמר למה זה אדני רדף אחרי עבדו כי מה עשיתי ומה בידי רעה׃</verse>
        <verse osisID='1Sam.26.19'>ועתה ישמע נא אדני המלך את דברי עבדו אם יהוה הסיתך בי ירח מנחה ואם בני האדם ארורים הם לפני יהוה כי גרשוני היום מהסתפח בנחלת יהוה לאמר לך עבד אלהים אחרים׃</verse>
        <verse osisID='1Sam.26.20'>ועתה אל יפל דמי ארצה מנגד פני יהוה כי יצא מלך ישראל לבקש את פרעש אחד כאשר ירדף הקרא בהרים׃</verse>
        <verse osisID='1Sam.26.21'>ויאמר שאול חטאתי שוב בני דוד כי לא ארע לך עוד תחת אשר יקרה נפשי בעיניך היום הזה הנה הסכלתי ואשגה הרבה מאד׃</verse>
        <verse osisID='1Sam.26.22'>ויען דוד ויאמר הנה החנית המלך ויעבר אחד מהנערים ויקחה׃</verse>
        <verse osisID='1Sam.26.23'>ויהוה ישיב לאיש את צדקתו ואת אמנתו אשר נתנך יהוה היום ביד ולא אביתי לשלח ידי במשיח יהוה׃</verse>
        <verse osisID='1Sam.26.24'>והנה כאשר גדלה נפשך היום הזה בעיני כן תגדל נפשי בעיני יהוה ויצלני מכל צרה׃</verse>
        <verse osisID='1Sam.26.25'>ויאמר שאול אל דוד ברוך אתה בני דוד גם עשה תעשה וגם יכל תוכל וילך דוד לדרכו ושאול שב למקומו׃</verse>
      </chapter>
      <chapter osisID='1Sam.27'>
        <verse osisID='1Sam.27.1'>ויאמר דוד אל לבו עתה אספה יום אחד ביד שאול אין לי טוב כי המלט אמלט אל ארץ פלשתים ונואש ממני שאול לבקשני עוד בכל גבול ישראל ונמלטתי מידו׃</verse>
        <verse osisID='1Sam.27.2'>ויקם דוד ויעבר הוא ושש מאות איש אשר עמו אל אכיש בן מעוך מלך גת׃</verse>
        <verse osisID='1Sam.27.3'>וישב דוד עם אכיש בגת הוא ואנשיו איש וביתו דוד ושתי נשיו אחינעם היזרעאלית ואביגיל אשת נבל הכרמלית׃</verse>
        <verse osisID='1Sam.27.4'>ויגד לשאול כי ברח דוד גת ולא יוסף עוד לבקשו׃</verse>
        <verse osisID='1Sam.27.5'>ויאמר דוד אל אכיש אם נא מצאתי חן בעיניך יתנו לי מקום באחת ערי השדה ואשבה שם ולמה ישב עבדך בעיר הממלכה עמך׃</verse>
        <verse osisID='1Sam.27.6'>ויתן לו אכיש ביום ההוא את צקלג לכן היתה צקלג למלכי יהודה עד היום הזה׃</verse>
        <verse osisID='1Sam.27.7'>ויהי מספר הימים אשר ישב דוד בשדה פלשתים ימים וארבעה חדשים׃</verse>
        <verse osisID='1Sam.27.8'>ויעל דוד ואנשיו ויפשטו אל הגשורי והגרזי והעמלקי כי הנה ישבות הארץ אשר מעולם בואך שורה ועד ארץ מצרים׃</verse>
        <verse osisID='1Sam.27.9'>והכה דוד את הארץ ולא יחיה איש ואשה ולקח צאן ובקר וחמרים וגמלים ובגדים וישב ויבא אל אכיש׃</verse>
        <verse osisID='1Sam.27.10'>ויאמר אכיש אל פשטתם היום ויאמר דוד על נגב יהודה ועל נגב הירחמאלי ואל נגב הקיני׃</verse>
        <verse osisID='1Sam.27.11'>ואיש ואשה לא יחיה דוד להביא גת לאמר פן יגדו עלינו לאמר כה עשה דוד וכה משפטו כל הימים אשר ישב בשדה פלשתים׃</verse>
        <verse osisID='1Sam.27.12'>ויאמן אכיש בדוד לאמר הבאש הבאיש בעמו בישראל והיה לי לעבד עולם׃</verse>
      </chapter>
      <chapter osisID='1Sam.28'>
        <verse osisID='1Sam.28.1'>ויהי בימים ההם ויקבצו פלשתים את מחניהם לצבא להלחם בישראל ויאמר אכיש אל דוד ידע תדע כי אתי תצא במחנה אתה ואנשיך׃</verse>
        <verse osisID='1Sam.28.2'>ויאמר דוד אל אכיש לכן אתה תדע את אשר יעשה עבדך ויאמר אכיש אל דוד לכן שמר לראשי אשימך כל הימים׃</verse>
        <verse osisID='1Sam.28.3'>ושמואל מת ויספדו לו כל ישראל ויקברהו ברמה ובעירו ושאול הסיר האבות ואת הידענים מהארץ׃</verse>
        <verse osisID='1Sam.28.4'>ויקבצו פלשתים ויבאו ויחנו בשונם ויקבץ שאול את כל ישראל ויחנו בגלבע׃</verse>
        <verse osisID='1Sam.28.5'>וירא שאול את מחנה פלשתים וירא ויחרד לבו מאד׃</verse>
        <verse osisID='1Sam.28.6'>וישאל שאול ביהוה ולא ענהו יהוה גם בחלמות גם באורים גם בנביאם׃</verse>
        <verse osisID='1Sam.28.7'>ויאמר שאול לעבדיו בקשו לי אשת בעלת אוב ואלכה אליה ואדרשה בה ויאמרו עבדיו אליו הנה אשת בעלת אוב בעין דור׃</verse>
        <verse osisID='1Sam.28.8'>ויתחפש שאול וילבש בגדים אחרים וילך הוא ושני אנשים עמו ויבאו אל האשה לילה ויאמר קסומי נא לי באוב והעלי לי את אשר אמר אליך׃</verse>
        <verse osisID='1Sam.28.9'>ותאמר האשה אליו הנה אתה ידעת את אשר עשה שאול אשר הכרית את האבות ואת הידעני מן הארץ ולמה אתה מתנקש בנפשי להמיתני׃</verse>
        <verse osisID='1Sam.28.10'>וישבע לה שאול ביהוה לאמר חי יהוה אם יקרך עון בדבר הזה׃</verse>
        <verse osisID='1Sam.28.11'>ותאמר האשה את מי אעלה לך ויאמר את שמואל העלי לי׃</verse>
        <verse osisID='1Sam.28.12'>ותרא האשה את שמואל ותזעק בקול גדול ותאמר האשה אל שאול לאמר למה רמיתני ואתה שאול׃</verse>
        <verse osisID='1Sam.28.13'>ויאמר לה המלך אל תיראי כי מה ראית ותאמר האשה אל שאול אלהים ראיתי עלים מן הארץ׃</verse>
        <verse osisID='1Sam.28.14'>ויאמר לה מה תארו ותאמר איש זקן עלה והוא עטה מעיל וידע שאול כי שמואל הוא ויקד אפים ארצה וישתחו׃</verse>
        <verse osisID='1Sam.28.15'>ויאמר שמואל אל שאול למה הרגזתני להעלות אתי ויאמר שאול צר לי מאד ופלשתים נלחמים בי ואלהים סר מעלי ולא ענני עוד גם ביד הנביאם גם בחלמות ואקראה לך להודיעני מה אעשה׃</verse>
        <verse osisID='1Sam.28.16'>ויאמר שמואל ולמה תשאלני ויהוה סר מעליך ויהי ערך׃</verse>
        <verse osisID='1Sam.28.17'>ויעש יהוה לו כאשר דבר בידי ויקרע יהוה את הממלכה מידך ויתנה לרעך לדוד׃</verse>
        <verse osisID='1Sam.28.18'>כאשר לא שמעת בקול יהוה ולא עשית חרון אפו בעמלק על כן הדבר הזה עשה לך יהוה היום הזה׃</verse>
        <verse osisID='1Sam.28.19'>ויתן יהוה גם את ישראל עמך ביד פלשתים ומחר אתה ובניך עמי גם את מחנה ישראל יתן יהוה ביד פלשתים׃</verse>
        <verse osisID='1Sam.28.20'>וימהר שאול ויפל מלא קומתו ארצה וירא מאד מדברי שמואל גם כח לא היה בו כי לא אכל לחם כל היום וכל הלילה׃</verse>
        <verse osisID='1Sam.28.21'>ותבוא האשה אל שאול ותרא כי נבהל מאד ותאמר אליו הנה שמעה שפחתך בקולך ואשים נפשי בכפי ואשמע את דבריך אשר דברת אלי׃</verse>
        <verse osisID='1Sam.28.22'>ועתה שמע נא גם אתה בקול שפחתך ואשמה לפניך פת לחם ואכול ויהי בך כח כי תלך בדרך׃</verse>
        <verse osisID='1Sam.28.23'>וימאן ויאמר לא אכל ויפרצו בו עבדיו וגם האשה וישמע לקלם ויקם מהארץ וישב אל המטה׃</verse>
        <verse osisID='1Sam.28.24'>ולאשה עגל מרבק בבית ותמהר ותזבחהו ותקח קמח ותלש ותפהו מצות׃</verse>
        <verse osisID='1Sam.28.25'>ותגש לפני שאול ולפני עבדיו ויאכלו ויקמו וילכו בלילה ההוא׃</verse>
      </chapter>
      <chapter osisID='1Sam.29'>
        <verse osisID='1Sam.29.1'>ויקבצו פלשתים את כל מחניהם אפקה וישראל חנים בעין אשר ביזרעאל׃</verse>
        <verse osisID='1Sam.29.2'>וסרני פלשתים עברים למאות ולאלפים ודוד ואנשיו עברים באחרנה עם אכיש׃</verse>
        <verse osisID='1Sam.29.3'>ויאמרו שרי פלשתים מה העברים האלה ויאמר אכיש אל שרי פלשתים הלוא זה דוד עבד שאול מלך ישראל אשר היה אתי זה ימים או זה שנים ולא מצאתי בו מאומה מיום נפלו עד היום הזה׃</verse>
        <verse osisID='1Sam.29.4'>ויקצפו עליו שרי פלשתים ויאמרו לו שרי פלשתים השב את האיש וישב אל מקומו אשר הפקדתו שם ולא ירד עמנו במלחמה ולא יהיה לנו לשטן במלחמה ובמה יתרצה זה אל אדניו הלוא בראשי האנשים ההם׃</verse>
        <verse osisID='1Sam.29.5'>הלוא זה דוד אשר יענו לו במחלות לאמר הכה שאול באלפו ודוד ברבבתו׃</verse>
        <verse osisID='1Sam.29.6'>ויקרא אכיש אל דוד ויאמר אליו חי יהוה כי ישר אתה וטוב בעיני צאתך ובאך אתי במחנה כי לא מצאתי בך רעה מיום באך אלי עד היום הזה ובעיני הסרנים לא טוב אתה׃</verse>
        <verse osisID='1Sam.29.7'>ועתה שוב ולך בשלום ולא תעשה רע בעיני סרני פלשתים׃</verse>
        <verse osisID='1Sam.29.8'>ויאמר דוד אל אכיש כי מה עשיתי ומה מצאת בעבדך מיום אשר הייתי לפניך עד היום הזה כי לא אבוא ונלחמתי באיבי אדני המלך׃</verse>
        <verse osisID='1Sam.29.9'>ויען אכיש ויאמר אל דוד ידעתי כי טוב אתה בעיני כמלאך אלהים אך שרי פלשתים אמרו לא יעלה עמנו במלחמה׃</verse>
        <verse osisID='1Sam.29.10'>ועתה השכם בבקר ועבדי אדניך אשר באו אתך והשכמתם בבקר ואור לכם ולכו׃</verse>
        <verse osisID='1Sam.29.11'>וישכם דוד הוא ואנשיו ללכת בבקר לשוב אל ארץ פלשתים ופלשתים עלו יזרעאל׃</verse>
      </chapter>
      <chapter osisID='1Sam.30'>
        <verse osisID='1Sam.30.1'>ויהי בבא דוד ואנשיו צקלג ביום השלישי ועמלקי פשטו אל נגב ואל צקלג ויכו את צקלג וישרפו אתה באש׃</verse>
        <verse osisID='1Sam.30.2'>וישבו את הנשים אשר בה מקטן ועד גדול לא המיתו איש וינהגו וילכו לדרכם׃</verse>
        <verse osisID='1Sam.30.3'>ויבא דוד ואנשיו אל העיר והנה שרופה באש ונשיהם ובניהם ובנתיהם נשבו׃</verse>
        <verse osisID='1Sam.30.4'>וישא דוד והעם אשר אתו את קולם ויבכו עד אשר אין בהם כח לבכות׃</verse>
        <verse osisID='1Sam.30.5'>ושתי נשי דוד נשבו אחינעם היזרעלית ואביגיל אשת נבל הכרמלי׃</verse>
        <verse osisID='1Sam.30.6'>ותצר לדוד מאד כי אמרו העם לסקלו כי מרה נפש כל העם איש על בנו ועל בנתיו ויתחזק דוד ביהוה אלהיו׃</verse>
        <verse osisID='1Sam.30.7'>ויאמר דוד אל אביתר הכהן בן אחימלך הגישה נא לי האפד ויגש אביתר את האפד אל דוד׃</verse>
        <verse osisID='1Sam.30.8'>וישאל דוד ביהוה לאמר ארדף אחרי הגדוד הזה האשגנו ויאמר לו רדף כי השג תשיג והצל תציל׃</verse>
        <verse osisID='1Sam.30.9'>וילך דוד הוא ושש מאות איש אשר אתו ויבאו עד נחל הבשור והנותרים עמדו׃</verse>
        <verse osisID='1Sam.30.10'>וירדף דוד הוא וארבע מאות איש ויעמדו מאתים איש אשר פגרו מעבר את נחל הבשור׃</verse>
        <verse osisID='1Sam.30.11'>וימצאו איש מצרי בשדה ויקחו אתו אל דוד ויתנו לו לחם ויאכל וישקהו מים׃</verse>
        <verse osisID='1Sam.30.12'>ויתנו לו פלח דבלה ושני צמקים ויאכל ותשב רוחו אליו כי לא אכל לחם ולא שתה מים שלשה ימים ושלשה לילות׃</verse>
        <verse osisID='1Sam.30.13'>ויאמר לו דוד למי אתה ואי מזה אתה ויאמר נער מצרי אנכי עבד לאיש עמלקי ויעזבני אדני כי חליתי היום שלשה׃</verse>
        <verse osisID='1Sam.30.14'>אנחנו פשטנו נגב הכרתי ועל אשר ליהודה ועל נגב כלב ואת צקלג שרפנו באש׃</verse>
        <verse osisID='1Sam.30.15'>ויאמר אליו דוד התורדני אל הגדוד הזה ויאמר השבעה לי באלהים אם תמיתני ואם תסגרני ביד אדני ואורדך אל הגדוד הזה׃</verse>
        <verse osisID='1Sam.30.16'>וירדהו והנה נטשים על פני כל הארץ אכלים ושתים וחגגים בכל השלל הגדול אשר לקחו מארץ פלשתים ומארץ יהודה׃</verse>
        <verse osisID='1Sam.30.17'>ויכם דוד מהנשף ועד הערב למחרתם ולא נמלט מהם איש כי אם ארבע מאות איש נער אשר רכבו על הגמלים וינסו׃</verse>
        <verse osisID='1Sam.30.18'>ויצל דוד את כל אשר לקחו עמלק ואת שתי נשיו הציל דוד׃</verse>
        <verse osisID='1Sam.30.19'>ולא נעדר להם מן הקטן ועד הגדול ועד בנים ובנות ומשלל ועד כל אשר לקחו להם הכל השיב דוד׃</verse>
        <verse osisID='1Sam.30.20'>ויקח דוד את כל הצאן והבקר נהגו לפני המקנה ההוא ויאמרו זה שלל דוד׃</verse>
        <verse osisID='1Sam.30.21'>ויבא דוד אל מאתים האנשים אשר פגרו מלכת אחרי דוד וישיבם בנחל הבשור ויצאו לקראת דוד ולקראת העם אשר אתו ויגש דוד את העם וישאל להם לשלום׃</verse>
        <verse osisID='1Sam.30.22'>ויען כל איש רע ובליעל מהאנשים אשר הלכו עם דוד ויאמרו יען אשר לא הלכו עמי לא נתן להם מהשלל אשר הצלנו כי אם איש את אשתו ואת בניו וינהגו וילכו׃</verse>
        <verse osisID='1Sam.30.23'>ויאמר דוד לא תעשו כן אחי את אשר נתן יהוה לנו וישמר אתנו ויתן את הגדוד הבא עלינו בידנו׃</verse>
        <verse osisID='1Sam.30.24'>ומי ישמע לכם לדבר הזה כי כחלק הירד במלחמה וכחלק הישב על הכלים יחדו יחלקו׃</verse>
        <verse osisID='1Sam.30.25'>ויהי מהיום ההוא ומעלה וישמה לחק ולמשפט לישראל עד היום הזה׃</verse>
        <verse osisID='1Sam.30.26'>ויבא דוד אל צקלג וישלח מהשלל לזקני יהודה לרעהו לאמר הנה לכם ברכה משלל איבי יהוה׃</verse>
        <verse osisID='1Sam.30.27'>לאשר בבית אל ולאשר ברמות נגב ולאשר ביתר׃</verse>
        <verse osisID='1Sam.30.28'>ולאשר בערער ולאשר בשפמות ולאשר באשתמע׃</verse>
        <verse osisID='1Sam.30.29'>ולאשר ברכל ולאשר בערי הירחמאלי ולאשר בערי הקיני׃</verse>
        <verse osisID='1Sam.30.30'>ולאשר בחרמה ולאשר בבור עשן ולאשר בעתך׃</verse>
        <verse osisID='1Sam.30.31'>ולאשר בחברון ולכל המקמות אשר התהלך שם דוד הוא ואנשיו׃</verse>
      </chapter>
      <chapter osisID='1Sam.31'>
        <verse osisID='1Sam.31.1'>ופלשתים נלחמים בישראל וינסו אנשי ישראל מפני פלשתים ויפלו חללים בהר הגלבע׃</verse>
        <verse osisID='1Sam.31.2'>וידבקו פלשתים את שאול ואת בניו ויכו פלשתים את יהונתן ואת אבינדב ואת מלכי שוע בני שאול׃</verse>
        <verse osisID='1Sam.31.3'>ותכבד המלחמה אל שאול וימצאהו המורים אנשים בקשת ויחל מאד מהמורים׃</verse>
        <verse osisID='1Sam.31.4'>ויאמר שאול לנשא כליו שלף חרבך ודקרני בה פן יבואו הערלים האלה ודקרני והתעללו בי ולא אבה נשא כליו כי ירא מאד ויקח שאול את החרב ויפל עליה׃</verse>
        <verse osisID='1Sam.31.5'>וירא נשא כליו כי מת שאול ויפל גם הוא על חרבו וימת עמו׃</verse>
        <verse osisID='1Sam.31.6'>וימת שאול ושלשת בניו ונשא כליו גם כל אנשיו ביום ההוא יחדו׃</verse>
        <verse osisID='1Sam.31.7'>ויראו אנשי ישראל אשר בעבר העמק ואשר בעבר הירדן כי נסו אנשי ישראל וכי מתו שאול ובניו ויעזבו את הערים וינסו ויבאו פלשתים וישבו בהן׃</verse>
        <verse osisID='1Sam.31.8'>ויהי ממחרת ויבאו פלשתים לפשט את החללים וימצאו את שאול ואת שלשת בניו נפלים בהר הגלבע׃</verse>
        <verse osisID='1Sam.31.9'>ויכרתו את ראשו ויפשיטו את כליו וישלחו בארץ פלשתים סביב לבשר בית עצביהם ואת העם׃</verse>
        <verse osisID='1Sam.31.10'>וישמו את כליו בית עשתרות ואת גויתו תקעו בחומת בית שן׃</verse>
        <verse osisID='1Sam.31.11'>וישמעו אליו ישבי יביש גלעד את אשר עשו פלשתים לשאול׃</verse>
        <verse osisID='1Sam.31.12'>ויקומו כל איש חיל וילכו כל הלילה ויקחו את גוית שאול ואת גוית בניו מחומת בית שן ויבאו יבשה וישרפו אתם שם׃</verse>
        <verse osisID='1Sam.31.13'>ויקחו את עצמתיהם ויקברו תחת האשל ביבשה ויצמו שבעת ימים׃</verse>
      </chapter>
    </div></osisText>
</osis>