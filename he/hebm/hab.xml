<?xml version='1.0' encoding='UTF-8'?>
<osis xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns='http://www.bibletechnologies.net/2003/OSIS/namespace' xmlns:xsi='http://www.w3.org/2001/XMLSchema-instance'>
  <osisText xml:lang='he' osisRefWork='Bible' osisIDWork='HEBm'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='HEBm'>
        <title>Modern Hebrew Bible</title>
        <contributor>Sword Project</contributor>
        <creator/>
        <creator role='encoder'>ZefToOsis 1.0.0</creator>
        <subject>holy bible</subject>
        <date>2009-01-23</date>
        <description>empty</description>
        <publisher>FREE BIBLE SOFTWARE GROUP</publisher>
        <type type='OSIS'>Bible</type>
        <identifier type='OSIS'>HEBm</identifier>
        <source>http://www.crosswire.org/sword/servlet/SwordMod.Verify?modName=HebModern&amp;pkgType=win</source>
        <language type='IETF'>he</language>
        <relation/>
        <coverage>provider the bible to the world</coverage>
        <rights>i think public domain</rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='Hab'>
      <chapter osisID='Hab.1'>
        <title>הנני אליך נאם יהוה צבאות והבערתי בעשן רכבה וכפיריך תאכל חרב והכרתי מארץ טרפך ולא ישמע עוד קול מלאככה׃</title>
        <verse osisID='Hab.1.1'>המשא אשר חזה חבקוק הנביא׃</verse>
        <verse osisID='Hab.1.2'>עד אנה יהוה שועתי ולא תשמע אזעק אליך חמס ולא תושיע׃</verse>
        <verse osisID='Hab.1.3'>למה תראני און ועמל תביט ושד וחמס לנגדי ויהי ריב ומדון ישא׃</verse>
        <verse osisID='Hab.1.4'>על כן תפוג תורה ולא יצא לנצח משפט כי רשע מכתיר את הצדיק על כן יצא משפט מעקל׃</verse>
        <verse osisID='Hab.1.5'>ראו בגוים והביטו והתמהו תמהו כי פעל פעל בימיכם לא תאמינו כי יספר׃</verse>
        <verse osisID='Hab.1.6'>כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו׃</verse>
        <verse osisID='Hab.1.7'>אים ונורא הוא ממנו משפטו ושאתו יצא׃</verse>
        <verse osisID='Hab.1.8'>וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול׃</verse>
        <verse osisID='Hab.1.9'>כלה לחמס יבוא מגמת פניהם קדימה ויאסף כחול שבי׃</verse>
        <verse osisID='Hab.1.10'>והוא במלכים יתקלס ורזנים משחק לו הוא לכל מבצר ישחק ויצבר עפר וילכדה׃</verse>
        <verse osisID='Hab.1.11'>אז חלף רוח ויעבר ואשם זו כחו לאלהו׃</verse>
        <verse osisID='Hab.1.12'>הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו׃</verse>
        <verse osisID='Hab.1.13'>טהור עינים מראות רע והביט אל עמל לא תוכל למה תביט בוגדים תחריש בבלע רשע צדיק ממנו׃</verse>
        <verse osisID='Hab.1.14'>ותעשה אדם כדגי הים כרמש לא משל בו׃</verse>
        <verse osisID='Hab.1.15'>כלה בחכה העלה יגרהו בחרמו ויאספהו במכמרתו על כן ישמח ויגיל׃</verse>
        <verse osisID='Hab.1.16'>על כן יזבח לחרמו ויקטר למכמרתו כי בהמה שמן חלקו ומאכלו בראה׃</verse>
        <verse osisID='Hab.1.17'>העל כן יריק חרמו ותמיד להרג גוים לא יחמול׃</verse>
      </chapter>
      <chapter osisID='Hab.2'>
        <verse osisID='Hab.2.1'>על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי׃</verse>
        <verse osisID='Hab.2.2'>ויענני יהוה ויאמר כתוב חזון ובאר על הלחות למען ירוץ קורא בו׃</verse>
        <verse osisID='Hab.2.3'>כי עוד חזון למועד ויפח לקץ ולא יכזב אם יתמהמה חכה לו כי בא יבא לא יאחר׃</verse>
        <verse osisID='Hab.2.4'>הנה עפלה לא ישרה נפשו בו וצדיק באמונתו יחיה׃</verse>
        <verse osisID='Hab.2.5'>ואף כי היין בוגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים׃</verse>
        <verse osisID='Hab.2.6'>הלוא אלה כלם עליו משל ישאו ומליצה חידות לו ויאמר הוי המרבה לא לו עד מתי ומכביד עליו עבטיט׃</verse>
        <verse osisID='Hab.2.7'>הלוא פתע יקומו נשכיך ויקצו מזעזעיך והיית למשסות למו׃</verse>
        <verse osisID='Hab.2.8'>כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה׃</verse>
        <verse osisID='Hab.2.9'>הוי בצע בצע רע לביתו לשום במרום קנו להנצל מכף רע׃</verse>
        <verse osisID='Hab.2.10'>יעצת בשת לביתך קצות עמים רבים וחוטא נפשך׃</verse>
        <verse osisID='Hab.2.11'>כי אבן מקיר תזעק וכפיס מעץ יעננה׃</verse>
        <verse osisID='Hab.2.12'>הוי בנה עיר בדמים וכונן קריה בעולה׃</verse>
        <verse osisID='Hab.2.13'>הלוא הנה מאת יהוה צבאות וייגעו עמים בדי אש ולאמים בדי ריק יעפו׃</verse>
        <verse osisID='Hab.2.14'>כי תמלא הארץ לדעת את כבוד יהוה כמים יכסו על ים׃</verse>
        <verse osisID='Hab.2.15'>הוי משקה רעהו מספח חמתך ואף שכר למען הביט על מעוריהם׃</verse>
        <verse osisID='Hab.2.16'>שבעת קלון מכבוד שתה גם אתה והערל תסוב עליך כוס ימין יהוה וקיקלון על כבודך׃</verse>
        <verse osisID='Hab.2.17'>כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה׃</verse>
        <verse osisID='Hab.2.18'>מה הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים׃</verse>
        <verse osisID='Hab.2.19'>הוי אמר לעץ הקיצה עורי לאבן דומם הוא יורה הנה הוא תפוש זהב וכסף וכל רוח אין בקרבו׃</verse>
        <verse osisID='Hab.2.20'>ויהוה בהיכל קדשו הס מפניו כל הארץ׃</verse>
      </chapter>
      <chapter osisID='Hab.3'>
        <verse osisID='Hab.3.1'>תפלה לחבקוק הנביא על שגינות׃</verse>
        <verse osisID='Hab.3.2'>יהוה שמעתי שמעך יראתי יהוה פעלך בקרב שנים חייהו בקרב שנים תודיע ברגז רחם תזכור׃</verse>
        <verse osisID='Hab.3.3'>אלוה מתימן יבוא וקדוש מהר פארן סלה כסה שמים הודו ותהלתו מלאה הארץ׃</verse>
        <verse osisID='Hab.3.4'>ונגה כאור תהיה קרנים מידו לו ושם חביון עזה׃</verse>
        <verse osisID='Hab.3.5'>לפניו ילך דבר ויצא רשף לרגליו׃</verse>
        <verse osisID='Hab.3.6'>עמד וימדד ארץ ראה ויתר גוים ויתפצצו הררי עד שחו גבעות עולם הליכות עולם לו׃</verse>
        <verse osisID='Hab.3.7'>תחת און ראיתי אהלי כושן ירגזון יריעות ארץ מדין׃</verse>
        <verse osisID='Hab.3.8'>הבנהרים חרה יהוה אם בנהרים אפך אם בים עברתך כי תרכב על סוסיך מרכבתיך ישועה׃</verse>
        <verse osisID='Hab.3.9'>עריה תעור קשתך שבעות מטות אמר סלה נהרות תבקע ארץ׃</verse>
        <verse osisID='Hab.3.10'>ראוך יחילו הרים זרם מים עבר נתן תהום קולו רום ידיהו נשא׃</verse>
        <verse osisID='Hab.3.11'>שמש ירח עמד זבלה לאור חציך יהלכו לנגה ברק חניתך׃</verse>
        <verse osisID='Hab.3.12'>בזעם תצעד ארץ באף תדוש גוים׃</verse>
        <verse osisID='Hab.3.13'>יצאת לישע עמך לישע את משיחך מחצת ראש מבית רשע ערות יסוד עד צואר סלה׃</verse>
        <verse osisID='Hab.3.14'>נקבת במטיו ראש פרזו יסערו להפיצני עליצתם כמו לאכל עני במסתר׃</verse>
        <verse osisID='Hab.3.15'>דרכת בים סוסיך חמר מים רבים׃</verse>
        <verse osisID='Hab.3.16'>שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו׃</verse>
        <verse osisID='Hab.3.17'>כי תאנה לא תפרח ואין יבול בגפנים כחש מעשה זית ושדמות לא עשה אכל גזר ממכלה צאן ואין בקר ברפתים׃</verse>
        <verse osisID='Hab.3.18'>ואני ביהוה אעלוזה אגילה באלהי ישעי׃</verse>
        <verse osisID='Hab.3.19'>יהוה אדני חילי וישם רגלי כאילות ועל במותי ידרכני למנצח בנגינותי׃</verse>
      </chapter>
    </div></osisText>
</osis>