<?xml version='1.0' encoding='UTF-8'?>
<osis xmlns='http://www.bibletechnologies.net/2003/OSIS/namespace' xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns:xsi='http://www.w3.org/2001/XMLSchema-instance'>
  <osisText osisRefWork='Bible' osisIDWork='lut.1545.LH' xml:lang='de'>
    <header>
      <revisionDesc>
        <date>2012-08-26</date>
        <p>initial OSIS 2.1.1 version</p>
      </revisionDesc>
      <work osisWork='lut.1545.LH'>
        <title>Luther 1545 (Letzte Hand)</title>
        <contributor/>
        <creator>H.J.H. (joiner194@hotmail.com)</creator>
        <creator role='encoder'>ZefToOsis 1.0.0</creator>
        <subject>Die gantze Heilige Schrifft mit den Anmerkungen des Reformators</subject>
        <date>2012-08-14</date>
        <description>"Denn man mus nicht die buchstaben inn der lateinischen sprachen fragen / wie man sol Deutsch reden / wie diese esel thun / sondern / man mus die mutter im hause / die kinder auff der gassen / den gemeinen man auff dem marckt drumb fragen / vnd den selbigen auff das maul sehen / wie sie reden / vnd darnach dolmetzschen / so verstehen sie es denn / vnd mercken / das man Deutsch mit jn(nen) redet." </description>
        <publisher>lutherbibel.net</publisher>
        <type type='OSIS'>Bible</type>
        <identifier type='OSIS'>lut.1545.LH</identifier>
        <source>http://www.lutherbibel.net</source>
        <language type='IETF'>de</language>
        <relation/>
        <coverage/>
        <rights>Umsonst habt ihrs empfangen, umsonst gebet es auch. (Matthäus 10:8) </rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='Bar'>
      <chapter osisID='Bar.1'>
        <verse osisID='Bar.1.1'>DJs sind die Rede: welche Baruch der son Nerie / des sons Mahasie / des sons Sedechie / des sons Sedei / des sons Helchie / in ein Buch geschrieben hat / zu Babel /</verse>
        <verse osisID='Bar.1.2'>Jm fünfften jar am siebenden tage des mondes / zur zeit / da die Chaldeer Jerusalem gewonnen / vnd mit Fewer verbrand hatten.</verse>
        <verse osisID='Bar.1.3'>VND Baruch lase dis Buch fur JechanJa dem son Joiakim / dem könige Juda /</verse>
        <verse osisID='Bar.1.4'>vnd fur den ohren alles Volcks / das da zu kam vnd fur den ohren der Fürsten / vnd der Könige söne / vnd Eltesten / vnd fur allem Volck / beide klein vnd gros / das da wonete zu Babel am wasser Sud.</verse>
        <verse osisID='Bar.1.5'>VND sie weineten / fasteten vnd beteten mit ernst fur dem HERRN /</verse>
        <verse osisID='Bar.1.6'>Vnd legten zu hauff was ein jglicher vermochte /</verse>
        <verse osisID='Bar.1.7'>vnd sandten hin gen Jerusalem zu Joiakim / dem son Helchie / des sons Salom / dem Priester / vnd zu den (andern) Priestern / vnd zu allem Volck / das mit jm war zu Jerusalem /</verse>
        <verse osisID='Bar.1.8'>Das er jnen brechte ins land Juda / die gefesse des Hauses des HERRN / die etwa aus dem Tempel weggenomen waren / am zehenden tage des mondes Siban / nemlich / die silbern gefesse / welche gezeuget hatte Zedechia der son Josia / der könig Juda /</verse>
        <verse osisID='Bar.1.9'>Da NebucadNezar der könig zu Babel weggefüret hatte den JechanJa / vnd die Fürsten / vnd die Gefangenen / vnd die Gewaltigen / vnd das Landuolck von Jerusalem / vnd hatte sie gebracht gen Babel /</verse>
        <verse osisID='Bar.1.10'>Vnd schrieben jnen also. SJhe / Wir senden euch geld / da fur keuffet Brandopffer / Sündopffer / Weyrauch vnd Speisopffer / vnd opffert es auff dem Altar des HERRN vnsers Gottes.</verse>
        <verse osisID='Bar.1.11'>Vnd bittet fur das leben NebucadNezar des königes zu Babel / vnd fur das leben Belsazer seines sons / Das jre tage auff Erden seien / so lange die tage des Himels weren.</verse>
        <verse osisID='Bar.1.12'>So wird der HERR vns gnug vnd gute tage schaffen / vnd werden leben vnter dem schatten NebucadNezar des königes zu Babel / vnd vnter dem schatten Belsazer seines Sons / vnd jnen dienen lange zeit / vnd gnade fur jnen finden.</verse>
        <verse osisID='Bar.1.13'>Auch bittet fur vns zu dem HERRN vnserm Gott / Denn wir haben vns versündiget an dem HERRN vnserm Gott / vnd sein grim vnd zorn ist von vns nicht gewand / bis auff den heutigen tag.</verse>
        <verse osisID='Bar.1.14'>VND leset dis Buch / Denn wir haben es darumb zu euch gesand / das jrs lesen solt / im Hause des HERRN / an den Feiertagen vnd Jarzeiten.</verse>
        <verse osisID='Bar.1.15'>Vnd sprechet / Der HERR vnser Gott ist gerecht / wir aber tragen billich vnser Schande / Wie es denn jtzt gehet / den von Juda / vnd den von Jerusalem /</verse>
        <verse osisID='Bar.1.16'>vnd vnsern Königen / vnd vnsern Fürsten / vnd vnsern Priestern vnd vnsern Propheten /</verse>
        <verse osisID='Bar.1.17'>Vmb des willen / das wir fur dem HERRN gesündiget / vnd jm nicht gegleubt haben /</verse>
        <verse osisID='Bar.1.18'>vnd nicht gehorcht der stim des HERRN vnsers Gottes / Das wir gewandelt hetten nach seinen Geboten / die er vns gegeben haz.</verse>
        <verse osisID='Bar.1.19'>Ja von der zeit an / da der HERR vnser Veter aus Egyptenland gefüret hat / bis auff diesen heutigen tag / sind wir dem HERRN vnserm Gott / vngehorsam gewesen / vnd haben verachtet seiner stim zu gehorchen.</verse>
        <verse osisID='Bar.1.20'>DARumb ist nu vber vns komen die Straffe vnd der Fluch / den der HERR verkündiget hat / durch Mosen seinen knecht / Da der HERR vnser Veter aus Egyptenland fürete / das er vns ein Land gebe / darin milch vnd Honig fleusst.</verse>
        <verse osisID='Bar.1.21'>Vnd wir gehorchten nicht der stim des HERRN vnsers Gottes / wie vns die Propheten sagten / die er zu vns sandte.</verse>
        <verse osisID='Bar.1.22'>Sondern ein jglicher gieng nach seines bösen hertzen geduncken / vnd dieneten frembden Göttern / vnd theten böses fur dem HERRN vnserm Gott. Deut. 28.</verse>
      </chapter>
      <chapter osisID='Bar.2'>
        <verse osisID='Bar.2.1'>VND der HERR hat sein Wort gehalten / das er geredt hat zu vns / vnd vnsern Richtern / Königen vnd Fürsten / die Jsrael regieren solten / vnd zu den von Jsrael vnd Juda.</verse>
        <verse osisID='Bar.2.2'>Vnd hat solche grosse straffe vber vns gehen lassen / Des gleichen vnter allem Himel nicht geschehen ist / wie vber Jerusalem gangen ist. Gleich wie geschrieben stehet im gesetze Mose /</verse>
        <verse osisID='Bar.2.3'>das ein Mensch seines Sons vnd seiner Tochter fleisch fressen sol.</verse>
        <verse osisID='Bar.2.4'>Vnd er gab sie dahin zu Knechten / in alle Königreiche die vmbher ligen / zur Schmach / vnd zum Fluch vnter alle Völcker / die vmb vns sind / vnter welche sie der HERR zerstrewet hat /</verse>
        <verse osisID='Bar.2.5'>Vnd sie werden jmer vnterdruckt / vnd können nicht wider auffkomen. Denn wir haben vns versündiget an dem HERRN vnserm Gott / in dem / das wir seiner stim nicht gehorchet haben. Deut. 28.</verse>
        <verse osisID='Bar.2.6'>DEr HERR vnser Gott ist gerecht / Wir aber vnd vnsere Veter / tragen billich vnser Schande / wie es denn jtzt gehet /</verse>
        <verse osisID='Bar.2.7'>Alles vnglück / das der HERR wider vns geredt hat / ist vber vns komen.</verse>
        <verse osisID='Bar.2.8'>Vnd wir haben nicht geflehet dem HERRN / das sich ein jglicher gekeret hette / von den gedancken seines bösen hertzen.</verse>
        <verse osisID='Bar.2.9'>Vnd der HERR hat gewachet vber vns zum vnglück / das er vber vns hat gehen lassen. Denn der HERR ist gerecht in allen seinen wercken / die er vns hat geboten /</verse>
        <verse osisID='Bar.2.10'>Wir aber gehorcheten nicht seiner stim / das wir gewandelt hetten nach den Geboten des HERRN / die er vns gegeben hat.</verse>
        <verse osisID='Bar.2.11'>VND nu HERR / Jsraels Gott / der du dein Volck aus Egyptenland gefüret hast / mit starcker Hand / mit grosser Macht / vnd hoher Gewalt / durch Zeichen vnd Wunder / Vnd hast dir einen Namen gemachet / wie er jtzt ist /</verse>
        <verse osisID='Bar.2.12'>Wir haben ja gesündiget / vnd sind leider Gottlos gewesen / vnd haben gethan wider alle deine Gebot.</verse>
        <verse osisID='Bar.2.13'>Ah HERR vnser Gott / lasse ab von deinem grim vber vns / Denn wir sind seer gering worden / vnter den Heiden / dahin du vns zerstrewet hast.</verse>
        <verse osisID='Bar.2.14'>ERhöre HERR / vnser Gcbet vnd vnser flehen / vnd hilff vns vmb deinen willen / Vnd las vns gnade finden bey denen / die vns weggefürt haben.</verse>
        <verse osisID='Bar.2.15'>Auff das alle Welt erkenne / das du HERR vnser Gott bist / Denn Jsrael vnd sein Same / ist ja nach dir genennet.</verse>
        <verse osisID='Bar.2.16'>Sihe / HERR von deinem heiligen Hause / vnd gedencke doch an vns. Neige HERR dein ohr / vnd höre doch.</verse>
        <verse osisID='Bar.2.17'>Thua auff HERR deine Augen / vnd sihe doch. Denn die Todten in der Helle / welcher geist aus jrem leibe gefaren ist / rhümen nicht die Herrligkeit vnd Gerechtigkeit des HERRN /</verse>
        <verse osisID='Bar.2.18'>Sondern eine Seele die seer betrübt ist / vnd gebücket vnd jamerig hergehet / vnd jre augen schier ausgeweinet hat / vnd hungerig ist / die rhümet HERR deine Herrligkeit vnd Gerechtigkeit.</verse>
        <verse osisID='Bar.2.19'>VNd nu HERR vnser Gott / Wir ligen fur dir mit vnserm Gebet / Nicht von wegen der gerechtigkeit vnser Veter / vnd vnser Könige /</verse>
        <verse osisID='Bar.2.20'>Sondern von wegen deiner Barmhertzigkeit. Nach dem du deinen grim vnd zorn hast vber vns gehen lassen / wie du geredt hast / durch die Propheten deine Knechte / vnd gesaget /</verse>
        <verse osisID='Bar.2.21'>so spricht der HERR / Neiget ewre schuldern vnd ergebt euch dem König zu Babel / so werdet jr im Lande bleiben / welches ich ewern Vetern gegeben habe.</verse>
        <verse osisID='Bar.2.22'>Wo jr aber der stim des HERRN nicht gehorchen werdet / euch zu ergeben dem Könige zu Babel /</verse>
        <verse osisID='Bar.2.23'>So wil ich in den stedten Juda / vnd von Jerusalem wegnemen / das geschrey der freuden vnd wonne / vnd die stim des Breutgams vnd der Braut / vnd das gantze Land sol wüste stehen / vnd niemand drinnen wonen. Jere. 29.</verse>
        <verse osisID='Bar.2.24'>WJr aber gehorchten nicht deiner stimme / das wir vns ergeben hetten dem Könige zu Babel. Darumb hastu dein wort gehalten / das du geredt hast durch die Propheten deine Knechte / Das man die Gebeine vnser Könige / vnd die gebeine vnser Veter / aus jren Grebern geworffen hat / vnd zerstrewet /</verse>
        <verse osisID='Bar.2.25'>Das sie am tage an der Sonne / vnd des nachts im Thaw / gelegen sind / Vnd sind seer jemerlich vmbkomen durch Hunger / Schwert vnd Gefengnis.</verse>
        <verse osisID='Bar.2.26'>Vnd vmb der missethat willen des hauses Jsrael vnd des hauses Juda / hastu dein Haus / darin man deinen Namen angeruffen hat / so zerstören lassen / wie es jtzt stehet.</verse>
        <verse osisID='Bar.2.27'>VND du HERR vnser Gott / hast gantz gnediglich / vnd nach aller deiner grossen Barmhertzigkeit / mit vns gehandelt /</verse>
        <verse osisID='Bar.2.28'>Wie du durch Mosen deinen Knecht geredt hast / am tage / da du jm gebotest zu schreiben dein Gesetz / fur den kindern Jsrael / vnd sprachst /</verse>
        <verse osisID='Bar.2.29'>Wo jr meiner stim nicht gehorchen werdet / So sol gewis dieser Hauff / des eine grosse menge ist / gantz gering werden / vnter den Heiden / da hin ich sie zerstrewen wil.</verse>
        <verse osisID='Bar.2.30'>Denn ich weis doch wol / das sie mir nicht gehorchen werden / Denn es ist ein halstarrig Volck. SJe werden sich aber widerkeren / im Land darin sie gefangen sind /</verse>
        <verse osisID='Bar.2.31'>vnd werden erkennen / das ich der HERR jr Gott bin / Vnd ich wil jnen ein verstendig Hertz geben / vnd Ohren / die da hören.</verse>
        <verse osisID='Bar.2.32'>Denn werden sie mich preisen / im Lande darin sie gefangen sind / vnd werden an meinen Namen gedencken /</verse>
        <verse osisID='Bar.2.33'>vnd sich von jrem harten Nacken vnd von jren Sünden keren / Denn sie werden dran gedencken / wie es jren Vetern gangen ist / welche fur dem HERRN sündigten.</verse>
        <verse osisID='Bar.2.34'>VND ich wil sie wider bringen in das Land / das ich jren vetern Abraham / Jsaac vnd Jacob geschworen habe / vnd sie sollen drin herrschen / Vnd ich wil sie mehren vnd nicht mindern.</verse>
        <verse osisID='Bar.2.35'>Vnd wil einen ewigen Bund mit jnen auffrichten / Das ich jr Gott wil sein / vnd sie mein Volck. Vnd wil mein volck Jsrael nicht mehr treiben aus dem Land / das ich jnen gegeben habe.</verse>
      </chapter>
      <chapter osisID='Bar.3'>
        <verse osisID='Bar.3.1'>ALlmechtiger HERR / du Gott Jsrael / Jn dieser grosser angst vnd not schrey ich zu dir /</verse>
        <verse osisID='Bar.3.2'>Höre vnd sey gnedig HERR / Denn wir haben wider dich gesündiget /</verse>
        <verse osisID='Bar.3.3'>Du regierest fur vnd fur / Wir aber vergehen jmerdar.</verse>
        <verse osisID='Bar.3.4'>Allmechtiger HERR / du Gott Jsrael / höre nu das gebete Jsrael / die dem Tod im rachen stecken / vnd das gebet der Kinder / die sich an dir versündiget / vnd der stim des HERRN jres Gottes nicht gehorcht haben / Darumb ist auch die Straffe stets hinder vns her gewest.</verse>
        <verse osisID='Bar.3.5'>GEdencke nicht der missethat vnser Veter / Sondern gedencke jtzt an deine Hand vnd an deinen Namen /</verse>
        <verse osisID='Bar.3.6'>Denn du bist ja HERR vnser Gott / So wollen wir Herr dich loben.</verse>
        <verse osisID='Bar.3.7'>Denn darumb hastu deine furcht in vnser hertz gegeben / das wir deinen Namen anruffen / vnd dich in vnserm Gefengnis loben sollen. Denn alle missethat vnser Veter / die fur dir gesündiget haben / gehet zu hertzen / vns /</verse>
        <verse osisID='Bar.3.8'>die wir jtzt sind in vnserm Gefengnis / da hin du vns verstossen hast / zur schmach / zum fluch vnd grewel / vmb aller missethat willen vnser Veter / die von dem HERRN jrem Gott abgewichen sind.</verse>
        <verse osisID='Bar.3.9'>HOre Jsrael die Gebot des lebens / mercke vleissig drauff / vnd behalt sie wol.</verse>
        <verse osisID='Bar.3.10'>Wie kompt es Jsrael / Das du in der heiden Land verschmachtest?</verse>
        <verse osisID='Bar.3.11'>Das du in eim frembden Land bist? Das du dich verunreinigst vnter den Todten? Das du vnter die gerechnet bist / die in die Helle faren?</verse>
        <verse osisID='Bar.3.12'>Das ist die vrsach / Das du den Brunnen der Weisheit verlassen hast.</verse>
        <verse osisID='Bar.3.13'>Werestu auff Gottes wege blieben / du hettest wol jmerdar im Friede gewonet.</verse>
        <verse osisID='Bar.3.14'>SO lerne nu rechte Weisheit / Auff das du erfarest / wer der sey / der langes Leben / güter / freude vnd friede gibt.</verse>
        <verse osisID='Bar.3.15'>Wer weis / wo sie wonet? Wer ist in jr Kemerlin komen?</verse>
        <verse osisID='Bar.3.16'>Wo sind die Fürsten der Heiden / die vber das wild auff erden herrschen?</verse>
        <verse osisID='Bar.3.17'>Die da spielen mit den vogeln des Himels? Die silber vnd gold samlen / Darauff die Menschen jr vertrawen setzen / vnd können sein nimer sat werden?</verse>
        <verse osisID='Bar.3.18'>(Denn sie werben Geld / vnd sind geulissen drauff / vnd ist doch als vergeblich)</verse>
        <verse osisID='Bar.3.19'>Sie sind vertilget vnd in die Helle gefaren / vnd andere sind an jre stad komen.</verse>
        <verse osisID='Bar.3.20'>Die Nachkomen sehen zwar wol das Liecht / vnd wonen auff dem Erdboden / Vnd treffen doch den weg nicht / da man die Weisheit findet /</verse>
        <verse osisID='Bar.3.21'>Denn sie verachten sie / Da zu jre Kinder sind auch jrre gangen.</verse>
        <verse osisID='Bar.3.22'>JN Canaan höret man nichts von jr. Zu Theman sihet man sie nicht.</verse>
        <verse osisID='Bar.3.23'>Die kinder Hagar forschen der jrrdischen Weisheit zwar wol nach. Desgleichen die Kauffleut von Meran / vnd die zu Theman / die sich klug düncken / Aber sie treffen doch den weg nicht / da man die Weisheit findet.</verse>
        <verse osisID='Bar.3.24'>O Jsrael wie herrlich ist das Haus des HERRN / wie weit vnd gros ist die Stet seiner Wonung?</verse>
        <verse osisID='Bar.3.25'>Sie hat kein ende / vnd ist vnmeslich hoch.</verse>
        <verse osisID='Bar.3.26'>Es waren vorzeiten Risen / grosse berümbte Leute / vnd gute Krieger /</verse>
        <verse osisID='Bar.3.27'>Die selbigen hat der HERR nicht erwelet / noch jnen den weg des Erkentnis offenbart /</verse>
        <verse osisID='Bar.3.28'>Vnd weil sie die weisheit nicht hatten / sind sie vntergangen in jr Torheit.</verse>
        <verse osisID='Bar.3.29'>WEr ist gen Himel gefaren / vnd hat sie geholet / vnd aus den Wolcken herab bracht?</verse>
        <verse osisID='Bar.3.30'>Wer ist vber Meer geschiffet / vnd hat sie funden / vnd vmb köstlich Gold her gebracht?</verse>
        <verse osisID='Bar.3.31'>Summa / Es ist niemand der den weg wisse / da man die Weisheit findet.</verse>
        <verse osisID='Bar.3.32'>DEr aber alle ding weis / kennet sie / vnd hat sie durch seinen verstand funden. Der den Erdboden bereitet hat auff ewige zeit / vnd jn erfüllet mit allerley Thieren.</verse>
        <verse osisID='Bar.3.33'>Der das Liecht lesst auffgehen / vnd wenn er jm widerrüfft / mus es jm gehorchen.</verse>
        <verse osisID='Bar.3.34'>Die Sterne leuchten in jrer Ordenung mit freuden / vnd wenn er sie erfur rüffet / antworten sie /</verse>
        <verse osisID='Bar.3.35'>Hie sind wir / vnd leuchten mit freuden / vmb des willen der sie geschaffen hat.</verse>
        <verse osisID='Bar.3.36'>Das ist vnser Gott / vnd keiner ist jm zuvergleichen /</verse>
        <verse osisID='Bar.3.37'>Der hat die Weisheit funden / vnd hat sie gegeben Jacob seinem Diener / vnd Jsrael seinem Geliebten.</verse>
        <verse osisID='Bar.3.38'>Darnach ist sie erschienen auff Erden / vnd hat bey den Leuten gewonet.</verse>
      </chapter>
      <chapter osisID='Bar.4'>
        <verse osisID='Bar.4.1'>DJese Weisheit ist das Buch von den geboten Gottes / vnd von dem Gesetz das ewig ist. Alle die es halten / werden leben / Die es aber vbertretten / werden sterben.</verse>
        <verse osisID='Bar.4.2'>Kere dich wider da zu Jsrael / vnd nim es an / wandel solchem Liecht nach / das dir furleuchtet.</verse>
        <verse osisID='Bar.4.3'>Vbergib nicht deine Ehre einem andern / vnd deinen Schatz einem frembden Volck.</verse>
        <verse osisID='Bar.4.4'>O selig sind wir Jsrael / Denn Gott hat vns seinen willen offenbart.</verse>
        <verse osisID='Bar.4.5'>SEy getrost mein Volck / du preis Jsrael /</verse>
        <verse osisID='Bar.4.6'>Jr seid verkaufft den Heiden nicht zum verderben / Darumb aber / das jr Gott erzürnet habt / seid jr ewren Feinden vbergeben.</verse>
        <verse osisID='Bar.4.7'>Denn jr habt den / der euch geschaffen hat / entrüstet / in dem / das jr nicht Gott / sondern den Teufeln geopffert habt.</verse>
        <verse osisID='Bar.4.8'>JR habt vergessen des ewigen Gottes / der euch geschaffen hat / vnd Jerusalem / die euch hat aufferzogen / habt jr betrübet.</verse>
        <verse osisID='Bar.4.9'>Denn sie hat gesehen den zorn Gottes / der vber euch komen würde / vnd gesagt / Höret zu jr einwoner Sion / Gott hat mir grosses leid zugeschickt /</verse>
        <verse osisID='Bar.4.10'>Denn ich hab gesehen das Gefengnis meiner Söne vnd Töchter / welches der Ewige vber sie gebracht hat.</verse>
        <verse osisID='Bar.4.11'>Jch hab sie mit freuden aufferzogen / Mit weinen aber vnd hertzleid / habe ich sie sehen wegfüren.</verse>
        <verse osisID='Bar.4.12'>NJemand frewe sich vber mich / das ich eine Widwe / vnd von vielen verlassen bin / Jch bin zur wüsten gemacht / vmb der Sünde willen meiner Kinder.</verse>
        <verse osisID='Bar.4.13'>Denn sie sind vom gesetze Gottes abgewichen / vnd haben nicht erkand seine Rechte / Sie haben nicht gelebt nach Gottes befelh / vnd haben seine Gebot nicht gehalten.</verse>
        <verse osisID='Bar.4.14'>KOmpt her jr einwoner Sion / vnd verkündiget das Gefengnis meiner Söne vnd Töchter / das der Ewige vber sie gebracht hat.</verse>
        <verse osisID='Bar.4.15'>Denn er hat vber sie gebracht ein Volck von fernen / ein grewlich Volck / vnd einer vnbekandten Sprache /</verse>
        <verse osisID='Bar.4.16'>Die sich nicht schewen fur den Alten / noch sich der Kinder erbarmen. Die selben haben weggefurt die lieben (Söne) der Widwen vnd die Einsame jrer Töchter / beraubet.</verse>
        <verse osisID='Bar.4.17'>Aber wie kan ich euch helffen?</verse>
        <verse osisID='Bar.4.18'>Denn der vber euch gebracht hat dis vnglück / wird euch von ewer Feinde hand erretten.</verse>
        <verse osisID='Bar.4.19'>Ziehet hin jr lieben Kinder / ziehet hin / Jch aber bin verlassen Einsam.</verse>
        <verse osisID='Bar.4.20'>Jch habe mein Freudekleid ausgezogen / vnd das Trawrkleid angezogen / Jch wil schreien zu dem Ewigen fur vnd fur.</verse>
        <verse osisID='Bar.4.21'>SEid getrost Kinder / schreiet zu Gott / so wird er euch erlösen von der gewalt vnd hand der Feinde /</verse>
        <verse osisID='Bar.4.22'>Denn ich hoffe schon / das der Ewige euch helffen wird. Vnd ich werde freude haben von dem Heiligen / vmb der Barmhertzigkeit willen / die euch schnel widerfaren wird / von vnserm ewigen Heiland.</verse>
        <verse osisID='Bar.4.23'>Jch habe euch ziehen lassen mit trawren vnd weinen / Gott aber wird euch mir widergeben mit wonne vnd freude ewiglich /</verse>
        <verse osisID='Bar.4.24'>Vnd gleich wie die einwoner Sion nu gesehen haben ewr Gefengnis / Also werden sie auch bald sehen / die Hülffe von ewrem Gott / die vber euch komen wird mit grosser Herrligkeit vnd ewigem Trost.</verse>
        <verse osisID='Bar.4.25'>JR Kinder / leidet gedültiglich / den zorn der von Gott vber euch komet. Denn dein Feind hat dich verfolget / Vnd du wirst sehen in kurtz sein verderben vnd auff jre Helse wirstu tretten.</verse>
        <verse osisID='Bar.4.26'>Meine zarte (Kinder) musten gehen auff rauhem wege / Sie sind weggefurt / wie ein Herd / von den Feinden geraubet.</verse>
        <verse osisID='Bar.4.27'>SEid getrost jr Kinder / vnd schreiet zu Gott / Denn der euch hat wegfüren lassen / wird ewr nicht vergessen.</verse>
        <verse osisID='Bar.4.28'>Denn wie jr euch geulissen habt / von Gott abzuweichen / Also bekeret euch nu / vnd vleissiget euch zehen mal mehr / den HERRN zu suchen.</verse>
        <verse osisID='Bar.4.29'>Denn der vber euch diese straffe hat lassen gehen / der wird euch helffen / vnd ewiglich erfrewen.</verse>
        <verse osisID='Bar.4.30'>JErusalem sey getrost / Denn der wird dich trösten / nach dem du genennet bist.</verse>
        <verse osisID='Bar.4.31'>Vnselig müsse sein die dir leid gethan / vnd vber deinem Falle sich gefrewet haben.</verse>
        <verse osisID='Bar.4.32'>Vnselig müssen sein die Stedte / welchen deine Kinder gedienet haben / Vnd vnselig müsse sein / die deine Kinder gefangen helt.</verse>
        <verse osisID='Bar.4.33'>Denn wie sie vber deinem Falle geiauchtzet / vnd vber deinem verderben sich gefrewet hat / Also sol sie betrübet sein / wenn sie verwüstet wird.</verse>
        <verse osisID='Bar.4.34'>Vnd ich wil wegnemen jre macht / dar auff sie trotzet / vnd jren rhum in klage verwandeln.</verse>
        <verse osisID='Bar.4.35'>Denn ein Fewr wird vber sie komen / von dem Ewigen viel tage lang / vnd Teufel werden jre Wonung in jr haben lange zeit.</verse>
        <verse osisID='Bar.4.36'>SJhe vmb her Jerusalem gegen morgen / vnd schawe den trost der dir von Gott kompt.</verse>
        <verse osisID='Bar.4.37'>Sihe / deine Kinder die weggefurt sind / komen / Ja sie komen / versamlet beide vom Morgen vnd vom Abend / durch das wort des Heiligen / vnd rhümen Gottes ehre.</verse>
      </chapter>
      <chapter osisID='Bar.5'>
        <verse osisID='Bar.5.1'>Zeuch aus Jerusalem dein Trawrkleid / vnd zeuch an den herrlichen Schmuck von Gott ewiglich.</verse>
        <verse osisID='Bar.5.2'>Zeuch an den Rock der gerechtigkeit Gottes / vnd setze die Kron der herrligkeit des Ewigen auff dein Heubt /</verse>
        <verse osisID='Bar.5.3'>Gott wird deine herrligkeit vnter allem Himel offenbaren /</verse>
        <verse osisID='Bar.5.4'>Denn dein name wird von Gott genennet werden ewiglich / fried / gerechtigkeit / preis vnd gottseligkeit.</verse>
        <verse osisID='Bar.5.5'>MAche dich auff Jerusalem / vnd trit auff die Höhe / vnd sihe vmb her gegen Morgen / vnd schawe deine Kinder / die beide vom Abend vnd vom Morgen versamlet sind / durch das wort des Heiligen / vnd frewen sich / das Gott wider jr gedacht hat.</verse>
        <verse osisID='Bar.5.6'>Sie sind zu fussen von dir / durch die Feinde weggefürt / Gott aber bringet sie zu dir / erhöhet mit ehren / als Kinder des Reichs.</verse>
        <verse osisID='Bar.5.7'>DEnn Gott wil alle hohe Berge nidrigen / vnd die langen Vfer vnd Tal dem Lande gleich füllen / Auff das Jsrael sicher wandere vnd Gott preise.</verse>
        <verse osisID='Bar.5.8'>Die Welde aber vnd alle wolriechende Bewme / werden Jsrael / aus Gottes befelh schatten geben.</verse>
        <verse osisID='Bar.5.9'>Denn Gott wird Jsrael erwider bringen mit freuden / durch seinen herrlichen Trost / mit barmhertzigkeit vnd seiner gerechtigkeit.</verse>
      </chapter>
      <chapter osisID='Bar.6'>
        <verse osisID='Bar.6.1'>DJS ist die abschrifft der Epistel / die Jeremias gesand hat / An die so gefangen weggefüret solten werden gen Babel / von dem könig zu Babel / Darin er jnen solches verkündiget / wie jm Gott befolhen hatte.</verse>
        <verse osisID='Bar.6.2'>VMb ewr Sünde willen / die jr gethan habt wider Gott / werdet jr gen Babel gefangen weggefüret werden / von NebucadNezar dem könige zu Babel.</verse>
        <verse osisID='Bar.6.3'>Vnd jr werdet zu Babel bleiben müssen eine lange zeit / nemlich / siebenzig jar / Darnach wil ich euch von dannen wider er aus füren mit friede.</verse>
        <verse osisID='Bar.6.4'>VNter des aber werdet jr sehen zu Babel / Das man auff den achseln tragen wird / die silbern / gülden vnd hültzen Götzen / Fur welchen sich die Heiden fürchten.</verse>
        <verse osisID='Bar.6.5'>Darumb sehet euch fur / das jr jnen solchs nicht nachthut / vnd den Heiden nicht gleich werdet.</verse>
        <verse osisID='Bar.6.6'>Vnd wenn jr sehet das Volck / das vor vnd nach gehet / die Götzen anbeten / So sprecht in ewrem hertzen / HERR / Dich sol man anbeten /</verse>
        <verse osisID='Bar.6.7'>Denn mein Engel sol bey euch sein / Vnd ich wil ewer Seelen rechen.</verse>
        <verse osisID='Bar.6.8'>JRe Zunge ist vom Werckmeister fein gemacht / vnd sie sind mit gold vnd silber gezieret / vnd haben geschnitzte Zungen / Aber es sind nicht rechte zungen / vnd können nicht reden.</verse>
        <verse osisID='Bar.6.9'>Sie schmücken sie mit gold / wie eine Metze zum tantz / vnd setzen jnen kronen auff.</verse>
        <verse osisID='Bar.6.10'>Vnd die Pfaffen stelen das gold vnd silber von den Götzen / vnd bringens vmb mit den Huren im Hurhaus.</verse>
        <verse osisID='Bar.6.11'>Vnd schmücken die silbern / gülden vnd hültzern Götzen mit Kleidern / als werens Menschen.</verse>
        <verse osisID='Bar.6.12'>Sie können sich aber nicht verwaren fur dem Rost vnd Motten /</verse>
        <verse osisID='Bar.6.13'>Vnd wenn man jnen ein Purpurkleid anzeucht / so mus man jnen den staub abwischen / der auff jnen ligt.</verse>
        <verse osisID='Bar.6.14'>VND er tregt ein Scepter in der hand / wie ein König / Vnd kan doch niemand straffen / der jm leid thut.</verse>
        <verse osisID='Bar.6.15'>Er hat auch ein Schwert vnd ein Axte in der hand / Er kan sich aber der Diebe vnd Reuber nicht erwelen. Daran sihet man wol / das sie nicht Götter sind / Darumb fürchtet sie nicht.</verse>
        <verse osisID='Bar.6.16'>GLeich wie ein Gefess / das ein Mensch brauchet / wenn es zubrochen wird / vnnütze ist / Eben so sind jre Götzen.</verse>
        <verse osisID='Bar.6.17'>Wenn man sie in jre Heuslin setzt / werden sie vol staubs / von den füssen dere / die hin ein gehen.</verse>
        <verse osisID='Bar.6.18'>Die Priester verwaren der Götzen tempel mit thüren / schlossen vnd rigeln / das sie von den Reubern nicht gestolen werden. Eben als wenn man einen gefangen legt vnd verwaret / der sich am König vergriffen hat / vnd zum tode verurteilt ist.</verse>
        <verse osisID='Bar.6.19'>Sie zünden jnen Lampen an / vnd der viel mehr / denn sie fur sich selbs anzünden / Vnd sehen doch nichts.</verse>
        <verse osisID='Bar.6.20'>Sie sind wie die Balcken im hause / Vnd die würm so auff der Erden kriechen / fressen jr Hertz vnd jre Kleider / vnd sie fülens doch nicht.</verse>
        <verse osisID='Bar.6.21'>VNter jrem angesicht sind sie schwartz vom rauch im Hause /</verse>
        <verse osisID='Bar.6.22'>vnd die Nachteulen / Schwalben vnd ander Vogel / setzen sich auff jre Köpffe / des gleichen auch die Katzen.</verse>
        <verse osisID='Bar.6.23'>Daran jr ja mercken könnet / das es nicht Götter sind / Darumb fürchtet sie nicht.</verse>
        <verse osisID='Bar.6.24'>DAs Gold das man vmb sie henget / sie da mit zu schmücken / gleisset nicht / wenn man den rost nicht abwüschet. Da man sie gegossen hat / fületen sie es nicht /</verse>
        <verse osisID='Bar.6.25'>Aus allerley köstlicher materien hat man sie gezeuget / Vnd ist doch kein Leben darin.</verse>
        <verse osisID='Bar.6.26'>Weil sie nicht gehen können / mus man sie auff den achseln tragen. Daran die Leute sehen können / das es schendliche Götter seien.</verse>
        <verse osisID='Bar.6.27'>ES müssen sich auch jrer schemen / die sie ehren / Darumb / das sie weder von jnen selber können auffstehen / so sie auff die erden fallen / Noch sich regen / so man sie auffgericht hinsetzet / Noch sich auffrichten / so man sie lehnet. Vnd wie man den Todten opffer fursetzet / Also setzet mans jnen auch fur.</verse>
        <verse osisID='Bar.6.28'>Jre Priester aber bringen das vmb / das jnen gegeben wird / Desgleichen auch jre Weiber brassen dauon / vnd geben weder dem Armen noch dem Krancken etwas dauon.</verse>
        <verse osisID='Bar.6.29'>Vnreine Weiber vnd Sechswöchnerin rüren jre Opffer an. Daran jr ja mercken könnet / das es nicht Götter sind / Darumb fürchtet sie nicht.</verse>
        <verse osisID='Bar.6.30'>VND woher sollen sie Götter heissen? Denn die Weiber pflegen der silbern / gülden vnd hültzern Götzen.</verse>
        <verse osisID='Bar.6.31'>Vnd die Priester sitzen in jren Tempeln / mit weiten Chorröcken / scheren den Bart ab / vnd tragen Platten / sitzen da mit blossen Köpffen /</verse>
        <verse osisID='Bar.6.32'>heulen vnd schreien fur jren Götzen / wie man pflegt in der todten Begengnissen /</verse>
        <verse osisID='Bar.6.33'>Die Pfaffen stelen jnen jre Kleider / vnd kleiden jre Weiber vnd kinder dauon.</verse>
        <verse osisID='Bar.6.34'>MAn thu jnen böses vnd gutes / so können sie es doch nicht vergelten. Sie vermügen weder einen König einzusetzen / noch abzusetzen.</verse>
        <verse osisID='Bar.6.35'>Sie können weder gelt noch gut geben. Gelobet jnen jemand etwas / vnd helt es nicht / So foddern sie es nicht.</verse>
        <verse osisID='Bar.6.36'>Sie können einen Menschen vom tod nicht erretten / noch einem Schwechern helffen wider den Starcken.</verse>
        <verse osisID='Bar.6.37'>Sie können keinen Blinden nicht sehend machen. Sie können einem Menschen in der not nicht helffen.</verse>
        <verse osisID='Bar.6.38'>Sie erbarmen sich der Widwen nicht / vnd helffen den Waisen nicht.</verse>
        <verse osisID='Bar.6.39'>Denn sie sind hültzern / mit gold vnd silber gezieret / den Steinen gleich / die man aus dem Berg bawet / Darumb die sie ehren / müssen zu schanden werden.</verse>
        <verse osisID='Bar.6.40'>WJe sol man sie denn fur Götter halten / oder so heissen? weil auch die Chaldeer nicht gros von jnen halten.</verse>
        <verse osisID='Bar.6.41'>Denn wenn sie einen Stummen sehen / der nicht reden kan / bringen sie den Bel / vnd sagen / der Stumme sol jn anruffen / gleich als verstünde ers /</verse>
        <verse osisID='Bar.6.42'>Vnd wiewol sie wissen / das kein Leben in jnen ist / noch lauffen sie jnen nach.</verse>
        <verse osisID='Bar.6.43'>Die Weiber aber sitzen fur der Kirchen mit stricken vmbgürtet / vnd bringen Obs zum opffer.</verse>
        <verse osisID='Bar.6.44'>Vnd wenn jemand fur vbergehet / vnd eine von jnen hin weg nimpt / vnd bey jr schlefft / Rhümet sie sich wider die andern / das jene nicht sey werd gewest / wie sie / das jr der Gurt auffgelöset würde.</verse>
        <verse osisID='Bar.6.45'>Alles was durch sie geschicht / ist eitel triegerey / Wie sol man sie denn fur Götter halten / oder so heissen?</verse>
        <verse osisID='Bar.6.46'>VOn Werckmeistern vnd Goldschmiden sind sie gemacht / vnd was die Werckmeister wollen / mus draus werden / vnd nichts anders.</verse>
        <verse osisID='Bar.6.47'>Vnd die so sie gemacht haben / können nicht lange leben / Wie solten denn das Götter sein / so von jnen gemacht sind?</verse>
        <verse osisID='Bar.6.48'>Darumb geben sie den Nachkomen nur ergernis vnd ursache zur schendlichen Abgötterey.</verse>
        <verse osisID='Bar.6.49'>Denn wenn Krieg oder sonst ein vnglück vber sie komet / ratschlahen die Pfaffen vnternander / Wo sie sich zu gleich mit den Götzen verbergen wollen.</verse>
        <verse osisID='Bar.6.50'>Darumb kan man wol mercken / das es keine Götter sind / weil sie sich selber weder fur Krieg noch anderm vnglück schützen können /</verse>
        <verse osisID='Bar.6.51'>Denn es sind doch nur hültzern / vergüldet vnd vbersilberte Götzen. DArumb kan man nu fort wol erkennen / das es triegerey ist / allen Heiden vnd Königen offenbar / vnd nicht Götter / sondern von Menschen henden gemacht / vnd ist keine Gottheit in jnen.</verse>
        <verse osisID='Bar.6.52'>Darumb kan jederman wol mercken / das es nicht Götter sind.</verse>
        <verse osisID='Bar.6.53'>Denn sie erwecken keinen König im Lande / Sie geben den Menschen nicht regen /</verse>
        <verse osisID='Bar.6.54'>vnd nemen sich keins regierens noch straffens an / So wenig als die Vogel / so in der Lufft hin vnd wider fliegen.</verse>
        <verse osisID='Bar.6.55'>WEnn das Haus der hültzern / vergüldeten vnd vbersilberten Götzen vom fewr angehet / So lauffen die Pfaffen dauon / vnd verwaren sich fur schaden / Sie aber verbrennen / wie ander Balcken.</verse>
        <verse osisID='Bar.6.56'>Sie können weder Königen noch keinem Kriegsuolck nicht widerstehen / Wie sol man sie denn fur Götter halten oder nennen?</verse>
        <verse osisID='Bar.6.57'>DJe hültzern / vbersilberte vnd vergüldete Götzen können sich nicht schützen fur Dieben vnd Reubern /</verse>
        <verse osisID='Bar.6.58'>Denn sie sind jnen zu starck / das sie sie berauben vnd ausziehen / nemen jnen gold / silber vnd kleider weg / vnd komen dauon / So können sie jnen selber nicht helffen.</verse>
        <verse osisID='Bar.6.59'>Darumb ist viel besser ein König sein / der seine macht beweisen kan / Oder ein nützlich Hausrat sein / das im Hause nütze ist / Oder eine Thür / die das Haus verwaret / oder eine Hültzerne Seule in einem königlichen Saal / denn ein solcher onmechtiger Götze.</verse>
        <verse osisID='Bar.6.60'>SOnn / Mond vnd Sterne scheinen / vnd sind gehorsam / wie sie Gott heisst /</verse>
        <verse osisID='Bar.6.61'>Desgleichen der Blitz leuchtet / das man jn sihet / Der Wind wehet in allen Landen /</verse>
        <verse osisID='Bar.6.62'>Vnd die Wolcken faren durch die gantze welt / vnd thun was sie Gott heisst.</verse>
        <verse osisID='Bar.6.63'>Also auch das Fewr von oben her / schlegt berge vnd welde / vnd thut was jm geboten ist.</verse>
        <verse osisID='Bar.6.64'>Die Götzen aber können sich weder regen noch etwas thun. Darumb sol man sie nicht fur Götter halten / oder so heissen / Denn sie können weder straffen noch helffen.</verse>
        <verse osisID='Bar.6.65'>WEil jr denn wisset / das es nicht Götter sind / So fürchtet euch nicht fur jnen /</verse>
        <verse osisID='Bar.6.66'>Denn sie können die Könige weder verfluchen noch segenen.</verse>
        <verse osisID='Bar.6.67'>Sie können auch kein Zeichen am Himel den Heiden anzeigen. Sie können es nicht liecht machen / wie die Sonne / noch einen schein geben / wie der Monde.</verse>
        <verse osisID='Bar.6.68'>Die vnuernünfftigen Thier sind besser denn sie / die können doch in eine Hüle fliehen / vnd sich verwaren.</verse>
        <verse osisID='Bar.6.69'>DARumb ist aller ding offenbar / das sie keine Götter sind.</verse>
        <verse osisID='Bar.6.70'>Denn wie ein Schewsal im Garten nichts verwaren kan / Also sind auch jre hültzern / vergüldete vnd vbersilberte Götzen kein nütz.</verse>
        <verse osisID='Bar.6.71'>Vnd wie eine Hecken im Garten ist / darauff allerley Vogel nisten / oder / wie ein Todter der im Grabe ligt / Also sind jre hültzern / vergüldete vnd vbersilberte Götzen.</verse>
        <verse osisID='Bar.6.72'>AVch kan man es daran mercken / das sie nicht Götter sind / Denn der Scharlacken / den sie vmbhaben / wird von den Motten zufressen / vnd sie selbs endlich auch dazu / das jr jederman spottet.</verse>
        <verse osisID='Bar.6.73'>Wol dem Menschen der Gerecht ist / vnd keine Götzen hat / Der wird nicht zu spot. - Ende des Buchs Baruch.</verse>
      </chapter>
    </div></osisText>
</osis>