<?xml version='1.0' encoding='UTF-8'?>
<osis xmlns='http://www.bibletechnologies.net/2003/OSIS/namespace' xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns:xsi='http://www.w3.org/2001/XMLSchema-instance'>
  <osisText osisRefWork='Bible' osisIDWork='lut.1545.LH' xml:lang='de'>
    <header>
      <revisionDesc>
        <date>2012-08-26</date>
        <p>initial OSIS 2.1.1 version</p>
      </revisionDesc>
      <work osisWork='lut.1545.LH'>
        <title>Luther 1545 (Letzte Hand)</title>
        <contributor/>
        <creator>H.J.H. (joiner194@hotmail.com)</creator>
        <creator role='encoder'>ZefToOsis 1.0.0</creator>
        <subject>Die gantze Heilige Schrifft mit den Anmerkungen des Reformators</subject>
        <date>2012-08-14</date>
        <description>"Denn man mus nicht die buchstaben inn der lateinischen sprachen fragen / wie man sol Deutsch reden / wie diese esel thun / sondern / man mus die mutter im hause / die kinder auff der gassen / den gemeinen man auff dem marckt drumb fragen / vnd den selbigen auff das maul sehen / wie sie reden / vnd darnach dolmetzschen / so verstehen sie es denn / vnd mercken / das man Deutsch mit jn(nen) redet." </description>
        <publisher>lutherbibel.net</publisher>
        <type type='OSIS'>Bible</type>
        <identifier type='OSIS'>lut.1545.LH</identifier>
        <source>http://www.lutherbibel.net</source>
        <language type='IETF'>de</language>
        <relation/>
        <coverage/>
        <rights>Umsonst habt ihrs empfangen, umsonst gebet es auch. (Matthäus 10:8) </rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='AddDan'>
      <chapter osisID='AddDan.1'>
        <verse osisID='AddDan.1.1'>ES war ein Man zu Babylon / mit namen Joiakim /</verse>
        <verse osisID='AddDan.1.2'>der hatte ein Weib / die hies Susanna / eine tochter Helkia / die war seer schöne vnd dazu gottfürchtig /</verse>
        <verse osisID='AddDan.1.3'>Denn sie hatte frome Eltern / die sie vnterweiset hatten nach dem gesetz Mose.</verse>
        <verse osisID='AddDan.1.4'>Vnd jr man Joiakim war seer reich / vnd hatte einen schönen Garten an seinem hause. Vnd die Jüden kamen stets bey jm zusamen / weil er der furnemeste Man war vnter jnen allen.</verse>
        <verse osisID='AddDan.1.5'>ES worden aber im selbigen jar zween Eltesten aus dem volck zu Richtern gesetzt / das waren solche Leute von welchen der HERR gesagt hatte / Jre Richter vben alle bosheit zu Babylon /</verse>
        <verse osisID='AddDan.1.6'>Die selbigen kamen teglich zu Joiakim / vnd wer eine Sache hatte / muste daselbs fur sie komen.</verse>
        <verse osisID='AddDan.1.7'>VND wenn das Volck hinweg war / vmb den mittag / pflegt die Susanna in jres Mans garten zu gehen.</verse>
        <verse osisID='AddDan.1.8'>Vnd da sie die Eltesten sahen teglich darein gehen / wurden sie gegen jr entzünd mit böser lust /</verse>
        <verse osisID='AddDan.1.9'>vnd wurden drüber zu Narren / vnd worffen die augen so gar auff sie / Das sie nicht kondten gen Himel sehen / vnd gedachten weder an Gottes wort noch straffe.</verse>
        <verse osisID='AddDan.1.10'>SJe waren aber beide zu gleich gegen jr entbrand /</verse>
        <verse osisID='AddDan.1.11'>vnd schemets sich einer dem andern zu offenbaren / vnd jglicher hette gern mit jr gebulet /</verse>
        <verse osisID='AddDan.1.12'>Vnd warteten teglich mit vleis auff sie / das sie sie nur sehen möchten. Es sprach aber einer zum andern /</verse>
        <verse osisID='AddDan.1.13'>Ey las vns heim gehen / Denn es ist nu zeit essens.</verse>
        <verse osisID='AddDan.1.14'>Vnd wenn sie von einander gegangen waren / keret darnach jglicher widerumb / vnd kamen zugleich wider zusamen. Da nu einer den andern fragte / Bekandten sie beide jre böse lust / Darnach wurden sie mit einander eins / darauff zu warten / wenn sie das Weib möchten allein finden.</verse>
        <verse osisID='AddDan.1.15'>VNd da sie einen bequemen tag bestimpt hatten / auff sie zu lauren / Kam die Susanna mit den zwo Megden / wie jre gewonheit war in den garten sich zu wasschen / Denn es war seer heis.</verse>
        <verse osisID='AddDan.1.16'>Vnd es war kein Mensch im Garten / on diese zween Eltesten / die sich heimlich versteckt hatten / vnd auff sie laureten.</verse>
        <verse osisID='AddDan.1.17'>Vnd sie sprach zu jren Megden / Holet mir Balsam vnd Seiffen / vnd schliesset den Garten zu / das ich mich wassche.</verse>
        <verse osisID='AddDan.1.18'>Vnd die Megde thaten wie sie befolhen hatte / vnd schlossen den Garten zu / vnd giengen hin aus zur hinder thür / das sie jr brechten / was sie haben wolt / Vnd wurden der Menner nicht gewar / denn sie hatten sich versteckt.</verse>
        <verse osisID='AddDan.1.19'>DA nu die Megde hinaus waren / kamen die zween Eltesten erfur / vnd lieffen zu jr / vnd sprachen /</verse>
        <verse osisID='AddDan.1.20'>Sihe der Garten ist zugeschlossen / vnd niemand sihet vns / vnd sind entbrand in deiner liebe / Darumb so thu vnsern willen.</verse>
        <verse osisID='AddDan.1.21'>Wiltu aber nicht / So wöllen wir auff dich bekennen / Das wir einen jungen Gesellen allein bey dir funden haben / vnd das du deine Megde darumb habst hinaus geschickt.</verse>
        <verse osisID='AddDan.1.22'>DA erseuffzet Susanna / vnd sprach / Ah wie bin ich in so grossen engsten / Denn wo ich solchs thu / So bin ich des tods / Thu ichs aber nicht / so kome ich nicht aus ewren henden.</verse>
        <verse osisID='AddDan.1.23'>Doch wil ich lieber vnschüldig in der Menschen hende komen / denn wider den HERRN sündigen.</verse>
        <verse osisID='AddDan.1.24'>Vnd fieng an laut zu schreien / Aber die Eltesten schrien auch vber sie /</verse>
        <verse osisID='AddDan.1.25'>Vnd der eine lieff hin zu der thür des Garten / vnd that sie auff.</verse>
        <verse osisID='AddDan.1.26'>Da nu das Gesinde solch geschrey hörete / lieffen sie her aus in Garten zur hinder thür / zu sehen was jr widerfaren were.</verse>
        <verse osisID='AddDan.1.27'>Vnd die Eltesten fiengen an von jr zu sagen / Das sich die knechte jrent halben schemeten / Denn des gleichen war zuuor nie von Susanna gehöret worden.</verse>
        <verse osisID='AddDan.1.28'>VNd des andern tages / da das Volck in Joiakim jres Mannes hause zusamen kame / Da kamen auch die zween Eltesten / vol falscher list wider Susanna / das sie jr zum Tod hülffen /</verse>
        <verse osisID='AddDan.1.29'>Vnd sprachen zu allem Volck / Schickt hin / vnd lasset Susanna / die tochter Helkie / Joiakims weib / her holen.</verse>
        <verse osisID='AddDan.1.30'>Vnd da sie gefoddert war / kam sie mit jren Eltern vnd Kindern / vnd jrer gantzen Freundschafft.</verse>
        <verse osisID='AddDan.1.31'>Sie war aber seer zart vnd schöne /</verse>
        <verse osisID='AddDan.1.32'>Darumb hiessen diese Böswicht jr den Schleier wegreissen / damit sie verhüllet war / auff das sie sich ergetzten an jrer schönheit /</verse>
        <verse osisID='AddDan.1.33'>Vnd alle die bey jr stunden / vnd die sie kenneten / weineten vmb sie.</verse>
        <verse osisID='AddDan.1.34'>VNd die zween Eltesten tratten auff mitten vnter dem Volck / vnd legten die hende auff jr Heubt /</verse>
        <verse osisID='AddDan.1.35'>Sie aber weinete / vnd hub die augen auff gen Himel / Denn jr hertz hatte ein vertrawen zu dem HERRN.</verse>
        <verse osisID='AddDan.1.36'>Vnd die Eltesten fiengen an vnd sprachen / Da wir beide allein in dem Garten vmbher giengen / kam sie hinein mit zwo Megden / vnd schlos den Garten zu / vnd schickte die megde von jr /</verse>
        <verse osisID='AddDan.1.37'>Da kam ein junger Gesel zu jr / der sich versteckt hatte / vnd legt sich zu jr.</verse>
        <verse osisID='AddDan.1.38'>Da wir aber in einem winckel im Garten solche schande sahen / lieffen wir eilend hin zu / vnd funden sie bey einander /</verse>
        <verse osisID='AddDan.1.39'>Aber des Gesellen kundten wir nicht mechtig werden / Denn er war vns zu starck / vnd sties die thür auff / vnd sprang dauon.</verse>
        <verse osisID='AddDan.1.40'>Sie aber ergriffen wir / vnd fragten / Wer der junge Gesel were? Aber sie wolt es vns nicht sagen / Solchs zeugen wir.</verse>
        <verse osisID='AddDan.1.41'>VNd das Volck gleubte den zween / als Richtern vnd Obersten im Volck / vnd verurteileten die Susanna zum tode.</verse>
        <verse osisID='AddDan.1.42'>Sie aber schrey mit lauter stimme vnd sprach / HERR ewiger Gott / der du kennest alle heimligkeit / vnd weissest alle ding zuuor / ehe sie geschehen /</verse>
        <verse osisID='AddDan.1.43'>Du weissest / das diese falsch Zeugnis wider mich gegeben haben. Vnd nu sihe / Jch mus sterben / so ich doch solchs vnschüldig bin / das sie böslich vber mich gelugen haben /</verse>
        <verse osisID='AddDan.1.44'>Vnd Gott erhöret jr ruffen.</verse>
        <verse osisID='AddDan.1.45'>Vnd da man sie hin zum tode füret / erwecket Gott den Geist eines jungen Knabens / der hies Daniel / Der fieng an laut zu ruffen /</verse>
        <verse osisID='AddDan.1.46'>Jch wil vnschüldig sein an diesem blut.</verse>
        <verse osisID='AddDan.1.47'>Vnd alles Volck wendet sich vmb zu jm / vnd fraget jn / Was er mit solchen worten meinete?</verse>
        <verse osisID='AddDan.1.48'>Er aber trat vnter sie / vnd sprach / Seid jr von Jsrael / solche Narren / das jr eine tochter Jsrael verdampt / ehe jr die Sache erforschet vnd gewis werdet?</verse>
        <verse osisID='AddDan.1.49'>Keret wider vmb fürs Gericht / Denn diese haben falsch Zeugnis wider sie geredt /</verse>
        <verse osisID='AddDan.1.50'>Vnd alles Volck keret eilend wider vmb. VND die Eltesten sprachen zu Daniel / Setze dich her zu vns / vnd berichte vns / weil dich Gott zu solchem Richterampt foddert.</verse>
        <verse osisID='AddDan.1.51'>Vnd Daniel sprach zu jnen / Thut sie von einander / so wil ich jglichen sonderlich verhören.</verse>
        <verse osisID='AddDan.1.52'>Vnd da sie von einander gethan waren / foddert er den einen / vnd sprach zu jm / Du böser alter Schalck / jtzt treffen dich deine sünde / die du vor hin getrieben hast /</verse>
        <verse osisID='AddDan.1.53'>da du vnrecht Vrteil sprachest / vnd die Vnschüldigen verdamptest / Aber die Schüldigen los sprachest. So doch der HERR geboten hat / Du solt die Fromen vnd vnschüldigen nicht tödten.</verse>
        <verse osisID='AddDan.1.54'>Hastu nu diese gesehen / so sage an / Vnter welchem Bawm hastu sie bey einander funden? Er aber antwortet / vnter einer LindenJm Griechischen stehet vnter einem Schino / das heist latine Lentiscus / Vnd ist der baum dauon das Gumi fleusst / so man Mastich nennet / Weil aber der baum vns Deudschen nicht bekand / hat man einen andern dafür nemen müssen. .</verse>
        <verse osisID='AddDan.1.55'>Da sprach Daniel / O recht / Der Engel des HERRN wird dich finden / vnd zuscheitern / Denn mit deiner lügen bringestu dich selbs vmb dein Leben.</verse>
        <verse osisID='AddDan.1.56'>VND da dieser hinweg war / Hies er den andern auch fur sich komen / vnd sprach zu jm / Du Canaans art / vnd nicht Juda / Die schöne hat dich bethöret / vnd die böse lust hat dein hertz verkeret.</verse>
        <verse osisID='AddDan.1.57'>Also habt jr den töchtern Jsrael mit gefaren / vnd sie haben aus furcht müssen ewren willen thun / Aber diese tochter Juda / hat nicht in ewr bosheit gewilliget.</verse>
        <verse osisID='AddDan.1.58'>Nu sage an / Vnter welchem baum hastu sie bey einander ergriffen? Er aber antwortet / Vnter einer Eichen.</verse>
        <verse osisID='AddDan.1.59'>Da sprach Daniel / O recht / Der Engel des HERRN wird dich zeichen / vnd wird dich zurhawen / Denn mit deiner lügen bringestu dich selbs vmb dein leben.</verse>
        <verse osisID='AddDan.1.60'>DA fieng alles Volck an mit Lauter stim zu ruffen / vnd preiseten Gott / Der da hilffet denen / so auff jn hoffen vnd vertrawen.</verse>
        <verse osisID='AddDan.1.61'>Vnd tratten auff wider die zween Eltesten / weil sie Daniel aus jren eigen worten vberweiset hatte / das sie falsche Zeugen weren /</verse>
        <verse osisID='AddDan.1.62'>Vnd thaten jnen nach dem gesetz Mose / wie sie sich an jrem Nehesten verschuldet hatten / vnd tödteten sie. Also ward des selben tages das vnschüldig blut errettet.</verse>
        <verse osisID='AddDan.1.63'>Aber Helkia sampt seinem Weibe / lobten Gott vmb Susanna jre Tochter / mit Joiakim jrem Man vnd der gantzen Freundschafft / das nichts vnehrlichs an jr erfunden ward.</verse>
        <verse osisID='AddDan.1.64'>Vnd Daniel ward gros fur dem Volck / von dem tage an / vnd hernach fur vnd fur.</verse>
      </chapter>
      <chapter osisID='AddDan.2'>
        <title>Von dem Bel zu Babel.</title>
        <verse osisID='AddDan.2.1'>NAch dem tod Astyagis / kam das Königreich an Cyrum aus Persia / Vnd Daniel war stets vmb den König / vnd ehrlicher gehalten / denn alle Freunde des Königes.</verse>
        <verse osisID='AddDan.2.2'>NV hatten die zu Babylon einen Abgott / der hies Bel / Dem muste man teglich opffern zwelff malter Weitzen / vnd vierzig Schafe / vnd drey eimer Weins.</verse>
        <verse osisID='AddDan.2.3'>Vnd der König dienet dem Abgott selbs / vnd gieng teglich hin ab den selben anzubeten / Aber Daniel betet seinen Gott an.</verse>
        <verse osisID='AddDan.2.4'>VND der König sprach zu jm / Warumb betestu nicht auch den Bel an? Er aber sprach / Jch diene nicht den Götzen / die mit henden gemacht sind / Sondern dem lebendigen Gott / der Himel vnd Erden gemacht hat / vnd ein HERR ist vber alles was da lebet.</verse>
        <verse osisID='AddDan.2.5'>Da sprach der König zu jm / Heltestu denn den Bel nicht fur einen lebendigen Gott? Sihestu nicht wie viel er teglich isset vnd trincket?</verse>
        <verse osisID='AddDan.2.6'>Aber Daniel lachet vnd sprach / Herr König / las dich nicht verfüren / Denn dieser Bel ist inwendig nichts denn leimen / vnd auswendig eherne / vnd hat noch nie nichts gessen.</verse>
        <verse osisID='AddDan.2.7'>DA ward der König zornig / vnd lies allen seinen Priestern ruffen / vnd sprach zu jnen / Werdet jr mir nicht sagen / wer dis Opffer verzeret / so müsset jr sterben.</verse>
        <verse osisID='AddDan.2.8'>Könnet jr aber beweisen / das der Bel solchs verzere / So mus Daniel sterben / Denn er hat den Bel gelestert. Vnd Daniel sprach / Ja Herr könig / es geschehe also / wie du geredt hast.</verse>
        <verse osisID='AddDan.2.9'>ES waren aber jr siebenzig Priester des Bel / on jre Weiber vnd Kinder / Vnd der König gieng mit Daniel in den Tempel des Bel.</verse>
        <verse osisID='AddDan.2.10'>Da sprachen die Priester desselben / Sihe / wir wöllen hinaus gehen / vnd du Herr könig solt die Speise vnd den Tranck selbs dar setzen / vnd die Thür nach dir zuschliessen vnd mit deinem eigen Ringe versiegeln.</verse>
        <verse osisID='AddDan.2.11'>Vnd wenn du morgens früe wider komest / vnd findest / das der Bel nicht alles verzeret habe / So wöllen wir gerne sterben / Oder Daniel mus getödtet werden / der solchs auff vns gelogen hat.</verse>
        <verse osisID='AddDan.2.12'>Sie verliessen sich aber darauff / das sie hatten einen heimlichen Gang vnter dem Tisch gemacht / durch den selben giengen sie alle zeit hinein / vnd verzereten was da war.</verse>
        <verse osisID='AddDan.2.13'>DA nu die Priester hinaus waren / lies der König dem Bel die Speise fürsetzen / Aber Daniel befalh seinen knechten / das sie Asschen holeten / vnd lies die selbige strewen durch den gantzen Tempel / fur dem Könige. Darnach giengen sie hinaus / vnd schlossen die Thür zu / vnd versiegelten sie mit des Königes ringe / vnd giengen dauon.</verse>
        <verse osisID='AddDan.2.14'>DJe Priester aber giengen des nachts hinein / nach jrer gewonheit / mit jren Weibern vnd Kindern / frassen vnd soffen alles was da war.</verse>
        <verse osisID='AddDan.2.15'>Vnd des morgens seer früe / war der König auff vnd Daniel mit jm.</verse>
        <verse osisID='AddDan.2.16'>Vnd der König sprach / Jst das Siegel vnuerseert?</verse>
        <verse osisID='AddDan.2.17'>Er aber antwortet / Ja Herr könig. Vnd so bald die thür auffgethan war / sahe der König auff den Tissch / vnd rieff mit lauter stim / Bel / Du bist ein grosser Gott / vnd ist nicht betrug mit dir.</verse>
        <verse osisID='AddDan.2.18'>Aber Daniel lachet / vnd hielt den König / das er nicht hinein gieng / vnd sprach / Sihe / auff den boden / vnd merck / wes sind diese fustapffen.</verse>
        <verse osisID='AddDan.2.19'>Der König sprach / Jch sehe wol fustapffen Menner vnd Weiber vnd Kinder.</verse>
        <verse osisID='AddDan.2.20'>Da ward der König zornig / vnd lies die Priester fahen mit jren Weibern vnd Kindern / Vnd sie musten jm zeigen die heimlichen Genge / dadurch sie waren aus vnd eingegangen / vnd verzeret hatten was auff dem Tisch war.</verse>
        <verse osisID='AddDan.2.21'>Vnd der König lies sie tödten / Vnd gab Daniel den Bel in seine gewalt / Derselb zustöret jn vnd seinen Tempel.</verse>
        <title>Vom Drachen zu Babel.</title>
        <verse osisID='AddDan.2.22'>ES war auch ein grosser Drach daselbs / den die zu Babel anbeteten.</verse>
        <verse osisID='AddDan.2.23'>Vnd der König sprach zu Daniel / Wie / wiltu von dem auch sagen / das er nichts denn ein eherner Götze sey? Sihe er lebet ja / Denn er isset vnd trincket / Vnd kanst nicht sagen / das er nicht ein lebendiger Gott sey / Darumb so bete jn an.</verse>
        <verse osisID='AddDan.2.24'>Aber Daniel antwortet / Jch wil den HERRN meinen Gott anbeten / Denn der selbige ist der lebendige Gott.</verse>
        <verse osisID='AddDan.2.25'>Du aber Herr könig / erleube mir / so wil ich diesen Drachen vmbbringen / on einig schwert oder stangen. Vnd der König sprach / Ja / es sey dir erleubt.</verse>
        <verse osisID='AddDan.2.26'>Da nam Daniel pech / fettes vnd har / vnd kochet es vnter einander / vnd macht Küchlin daraus / vnd warffs dem Drachen ins maul / Vnd der Drache barst dauon mitten entzwey. Vnd Daniel sprach / Sihe / das sind ewr Götter.</verse>
        <verse osisID='AddDan.2.27'>DA nu die zu Babel solchs höreten / verdros sie es seer / vnd machten eine Auffrhur wider den König / vnd sprachen. Vnser König ist ein Jüde worden / Denn er hat den Bel zurstöret / vnd den Drachen getödtet / vnd die Priester vmbbracht.</verse>
        <verse osisID='AddDan.2.28'>Vnd sie tratten fur den König / vnd sprachen / Gib vns den Daniel her / Wo nicht / So wöllen wir dich vnd dein gantzes haus vmbbringen.</verse>
        <verse osisID='AddDan.2.29'>Da nu der König sahe das sie mit gewalt auff jn drungen / muste er jnen den Daniel vbergeben.</verse>
        <verse osisID='AddDan.2.30'>Vnd sie worffen jn zun Lewen in den Graben / darin lag er sechs tage lang.</verse>
        <verse osisID='AddDan.2.31'>VNd es waren sieben Lewen im Graben / den gab man teglich zween Menschen / vnd zwey Schaf. Aber diese tage gab man jnen nichts / auff das sie Daniel fressen solten.</verse>
        <verse osisID='AddDan.2.32'>ES war aber ein Prophet Habacuc in Judea / der hatte einen Brey gekocht / vnd Brot eingebrocket in eine tieffe Schüssel / vnd gieng damit auffs feld / das ers den Schnittern brechte.</verse>
        <verse osisID='AddDan.2.33'>Vnd der Engel des HERRN sprach zu Habacuc / Du must das Essen das du tregst / dem Daniel bringen gen Babel / in der Lewengraben.</verse>
        <verse osisID='AddDan.2.34'>Vnd Habacuc antwortet / HERR / Jch hab die stad Babel nie gesehen / vnd weis nicht wo der Graben ist.</verse>
        <verse osisID='AddDan.2.35'>DA fasset jn her Engel oben bey dem Schopff / vnd füret jn wie ein starcker wind gen Babel an den Graben.</verse>
        <verse osisID='AddDan.2.36'>Vnd Habacuc rüffet / vnd sprach / Daniel / Daniel / Nim hin das essen / das dir Gott gesand hat.</verse>
        <verse osisID='AddDan.2.37'>Vnd Daniel sprach / HERR Gott / du gedenckest ja noch an mich / vnd verlessest die nicht / die dich anruffen / vnd dich lieben.</verse>
        <verse osisID='AddDan.2.38'>Vnd er stund auff / vnd ass. Aber der Engel Gottes bracht Habacuc von stund an wider an seinen Ort.</verse>
        <verse osisID='AddDan.2.39'>VND der König kam am siebenden tage / Daniel zu klagen. Vnd da er zum Graben kam / vnd hinein schawet / sihe / da sas Daniel mitten vnter den Lewen.</verse>
        <verse osisID='AddDan.2.40'>Vnd der König rieff laut / vnd sprach / O HERR / du Gott Daniels / Du bist ein grosser Gott / vnd ist sonst kein Gott / denn du.</verse>
        <verse osisID='AddDan.2.41'>Vnd er lies jn aus dem Graben nemen. Aber die andern / so jm zum tode wolten bracht haben / lies er in den Graben werffen / Vnd worden so bald fur seinen augen von den Lewen verschlungen.</verse>
      </chapter>
      <chapter osisID='AddDan.3'>
        <title>Das Gebet Asarie: Dani. iij. - Aus dem Griechischen.</title>
        <verse osisID='AddDan.3.1'>VND Assaria stund mitten im glüenden Ofen / vnd that seinen Mund auff / betet vnd sprach.</verse>
        <verse osisID='AddDan.3.2'>GElobt seiestu HERR / der Gott vnser Veter / vnd dein Name müsse gepreiset vnd geehret werden ewiglich.</verse>
        <verse osisID='AddDan.3.3'>Denn du bist Gerecht in allem das du vns gethan hast / Alle deine Wercke sind rechtschaffen / vnd was du thust / das ist recht / vnd alle deine Gerichte / sind vnstrefflich.</verse>
        <verse osisID='AddDan.3.4'>Du thust vns recht / das du vns gestraffet hast / mit solcher straffe / die du vber vns hast gehen lassen / vnd vber Jerusalem die heilige Stad vnser Veter / Ja du thust recht vnd wol daran / vmb vnser sünde willen.</verse>
        <verse osisID='AddDan.3.5'>DEnn wir haben gesündigt vnd vbel gethan / Damit das wir von dir gewichen sind / vnd allenthalben wider dich gethan haben /</verse>
        <verse osisID='AddDan.3.6'>Vnd deinen Geboten nicht gehorchet noch jr geachtet / das wir darnach theten / wie du vns befolhen hast / auff das es vns wolgienge.</verse>
        <verse osisID='AddDan.3.7'>Darumb hastu recht gethan / das du solches alles vber vns hast gehen lassen /</verse>
        <verse osisID='AddDan.3.8'>vnd vns gegeben in die hende vnser Feinde der gottlosen bösen Leute / vnd dem vngerechten grausamsten Könige auff Erden.</verse>
        <verse osisID='AddDan.3.9'>VND wir thüren vnsern mund nicht auffthun / so sind wir zu schanden vnd zu spot worden fur deinen Knechten / vnd fur allen die dich fürchten.</verse>
        <verse osisID='AddDan.3.10'>Aber doch verstosse vns nicht gar / vmb deines heiligen Namens willen / vnd verwirff deinen Bund nicht /</verse>
        <verse osisID='AddDan.3.11'>vnd nim deine Barmhertzigkeit nicht von vns / vmb Abrahams deines geliebten Freunds willen / vnd deines knechts Jsaac vnd Jsrael deines Heiligen /</verse>
        <verse osisID='AddDan.3.12'>welchen du verheissen hast / jren Samen zu mehren / wie die Stern am Himel / vnd wie den sand am Meer.</verse>
        <verse osisID='AddDan.3.13'>DEnn wir sind geringer worden / denn alle Heiden / vnd sind jtzt die verachtesten auff Erden / vmb vnser sünden willen /</verse>
        <verse osisID='AddDan.3.14'>das wir nu keinen Fürsten / Propheten noch Lerer mehr haben / vnd weder Brandopffer noch teglich Opffer / noch Speisopffer / noch Reuchwerg / Vnd haben keine Stete / da wir fur dir opffern / vnd gnade finden möchten.</verse>
        <verse osisID='AddDan.3.15'>Sondern mit betrübtem hertzen vnd zurschlagenem Geist komen wir fur dich /</verse>
        <verse osisID='AddDan.3.16'>als brechten wir Brandopffer von Widdern vnd Rindern / vnd viel tausent fetter Schafe. Also woltestu vnser opffer heuten fur dir gelten vnd angenem sein lassen / Denn du lessest nicht zu schanden werden / die so auff dich hoffen.</verse>
        <verse osisID='AddDan.3.17'>ALso komen wir nu mit gantzem hertzen / vnd suchen dein Angesicht mit furcht.</verse>
        <verse osisID='AddDan.3.18'>Darumb las vns nicht zu schanden werden / Sondern thu vns HERR nach deiner Gnade / vnd nach deiner grossen Barmhertzigkeit /</verse>
        <verse osisID='AddDan.3.19'>vnd errette vns nach deinen Wunderthaten / vnd gib deinem Namen die Ehre /</verse>
        <verse osisID='AddDan.3.20'>Das sich schemen müssen alle / die deinen Knechten leid thun / vnd zuschanden werden fur deiner grossen macht vnd gewalt / das jre macht zurstöret werde /</verse>
        <verse osisID='AddDan.3.21'>Damit sie erfaren / das du bist der HERR / der einige Gott / herrlich auff dem Erdboden.</verse>
        <verse osisID='AddDan.3.22'>VND die Diener des Königes / die sie in den Ofen geworffen hatten / höreten nicht auff / vnd worffen jmer zu schwefel vnd pech vnd werg / vnd dürre reiser /</verse>
        <verse osisID='AddDan.3.23'>Das die Loh oben aus dem Ofen schlug / bey neun vnd vierzig ellen hoch /</verse>
        <verse osisID='AddDan.3.24'>vnd frass vmb sich / vnd verbrante die Chaldeer / die es erreichte fur dem ofen.</verse>
        <verse osisID='AddDan.3.25'>Aber der Engel des HERRN trat mit denen / die bey Asaria waren in den Ofen /</verse>
        <verse osisID='AddDan.3.26'>vnd sties die Loh vom fewr aus dem Ofen / vnd machets im ofen / wie einen külen thaw / Das das Fewr sie gar nicht anrürete / noch schmertzete oder beschedigte.</verse>
      </chapter>
      <chapter osisID='AddDan.4'>
        <title>Der Gesang der dreien Menner im Fewr. - Dani. iij. aus Griechischen.</title>
        <verse osisID='AddDan.4.27'>DA fiengen diese Drey mit einander an zu singen / Preiseten vnd lobeten Gott in dem Ofen / vnd sprachen.</verse>
        <verse osisID='AddDan.4.28'>GElobet seistu HERR / der Gott vnser Veter / Vnd müssest gepreiset vnd hoch gerhümet werden ewiglich.</verse>
        <verse osisID='AddDan.4.29'>GElobet seiy dein herrlicher vnd heiliger Name / Vnd müsse gepreiset vnd hoch gerhümet werden ewiglich.</verse>
        <verse osisID='AddDan.4.30'>GElobt seiestu in deinem heiligen / herrlichen Tempel / Vnd müssest gepreiset vnd hoch gerhümet werden ewiglich.</verse>
        <verse osisID='AddDan.4.31'>GElobet seiestu der du sitzest auff dem Cherubim / vnd sihest in die Tieffe / Vnd müssest gepreiset vnd hoch gerhümet werden ewiglich.</verse>
        <verse osisID='AddDan.4.32'>GElobet seiestu auff deinem herrlichen königlichem Stuel / Vnd müssest gepreiset vnd hoch gerhümet werden ewiglich.</verse>
        <verse osisID='AddDan.4.33'>GElobet seistu in der Festen des Himels / Vnd müssest gepreiset vnd hoch gerhümet werden ewiglich.</verse>
        <verse osisID='AddDan.4.34'>ES loben den HERRN alle seine Werck / Vnd müssen jn preisen vnd rhümen ewiglich.</verse>
        <verse osisID='AddDan.4.35'>JR Himel lobet den HERRN / Preiset vnd rhümet jn ewiglich.</verse>
        <verse osisID='AddDan.4.36'>LObet den HERRN jr Engel des HERRN / Preiset vnd rhümet jn ewiglich.</verse>
        <verse osisID='AddDan.4.37'>ALle Wasser droben am Himel lobet den HERRN / Preiset vnd rhümet jn ewiglich.</verse>
        <verse osisID='AddDan.4.38'>ALle Heerscharen des HERRN / lobet den HERRN / Preiset vnd rhümet jn ewiglich.</verse>
        <verse osisID='AddDan.4.39'>SOnn vnd Mond lobet den HERRN / Preiset vnd rhümet jn ewiglich.</verse>
        <verse osisID='AddDan.4.40'>ALle Sternen am Himel lobet den HERRN / Preiset vnd rhümet jn ewiglich.</verse>
        <verse osisID='AddDan.4.41'>REgen vnd Thaw lobet den HERRN / Preiset vnd rhümet jn ewiglich.</verse>
        <verse osisID='AddDan.4.42'>ALle Winde lobet den HERRN / Preiset vnd rhümet jn ewiglich.</verse>
        <verse osisID='AddDan.4.43'>FEwr vnd Hitze lobet den HERRN / Preiset vnd rhümet jn ewiglich.</verse>
        <verse osisID='AddDan.4.44'>SChlossen vnd Hagel lobet den HERRN / Preiset vnd rhümet jn ewiglich.</verse>
        <verse osisID='AddDan.4.45'>TAg vnd Nacht lobet den HERRN / Preiset vnd rhümet jn ewiglich.</verse>
        <verse osisID='AddDan.4.46'>LJecht vnd Finsternis lobet den HERRN / Preiset vnd rhümet jn ewiglich.</verse>
        <verse osisID='AddDan.4.47'>EJs vnd Frost lobet den HERRN / Preiset vnd rhümet jn ewiglich.</verse>
        <verse osisID='AddDan.4.48'>REiffen vnd Schnee lobet den HERRN / Preiset vnd rhümet jn ewiglich.</verse>
        <verse osisID='AddDan.4.49'>BLitz vnd Wolcken lobet den HERRN / Preiset vnd rhümet jn ewiglich.</verse>
        <verse osisID='AddDan.4.50'>DJe Erde lobe den HERRN / Preiset vnd rhümet jn ewiglich.</verse>
        <verse osisID='AddDan.4.51'>BErge vnd Hügel lobet den HERRN / Preiset vnd rhümet jn ewiglich.</verse>
        <verse osisID='AddDan.4.52'>ALles was aus der Erden wechst lobe den HERRN / Preise vnd rhüme jn ewiglich.</verse>
        <verse osisID='AddDan.4.53'>JR Brunnen lobet den HERRN / Preiset vnd rhümet jn ewiglich.</verse>
        <verse osisID='AddDan.4.54'>MEer vnd Wasserströme lobet den HERRN / Preiset vnd rhümet jn ewiglich.</verse>
        <verse osisID='AddDan.4.55'>WAlfische vnd alles was sich reget im Wasser lobet den HERRN / Preiset vnd rhümet jn ewiglich.</verse>
        <verse osisID='AddDan.4.56'>ALle Vögel vnter dem Himel lobet den HERRN / Preiset vnd rhümet jn ewiglich.</verse>
        <verse osisID='AddDan.4.57'>ALle wilde Thier vnd Vieh lobet den HERRN / Preiset vnd rhümet jn ewiglich.</verse>
        <verse osisID='AddDan.4.58'>JR Menschenkinder lobet den HERRN / Preiset vnd rhümet jn ewiglich.</verse>
        <verse osisID='AddDan.4.59'>JSrael lobe den HERRN / Preise vnd rhüme jn ewiglich.</verse>
        <verse osisID='AddDan.4.60'>JR Priester des HERRN lobet den HERRN / Preiset vnd rhümet jn ewiglich.</verse>
        <verse osisID='AddDan.4.61'>JR Knechte des HERRN lobet den HERRN / Preiset vnd rhümet jn ewiglich.</verse>
        <verse osisID='AddDan.4.62'>JR Geister vnd Seelen der Gerechten lobet den HERRN / Preiset vnd rhümet jn ewiglich.</verse>
        <verse osisID='AddDan.4.63'>JR Heiligen / so elend vnd betrübt sind / lobet den HERRN / Preiset vnd rhümet jn ewiglich.</verse>
        <verse osisID='AddDan.4.64'>ANania / Azaria vnd Misael lobet den HERRN / Preiset vnd rhümet jn ewiglich. DEnn er hat vns erlöset aus der Hellen / Vnd hat vns geholffen von dem Tode. VND hat vns errettet aus dem glüenden Ofen / Vnd hat vns mitten im Fewr erhalten.</verse>
        <verse osisID='AddDan.4.65'>DAncket dem HERRN / denn er ist Freundlich / Vnd seine Güte wehret ewiglich.</verse>
        <verse osisID='AddDan.4.66'>ALle die den HERRN fürchten / lobet den Gott aller Götter / Preiset jn vnd rhümet / das seine Güte ewiglich wehret.</verse>
      </chapter>
    </div></osisText>
</osis>