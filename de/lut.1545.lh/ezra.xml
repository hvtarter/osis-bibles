<?xml version='1.0' encoding='UTF-8'?>
<osis xmlns='http://www.bibletechnologies.net/2003/OSIS/namespace' xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd' xmlns:xsi='http://www.w3.org/2001/XMLSchema-instance'>
  <osisText osisRefWork='Bible' osisIDWork='lut.1545.LH' xml:lang='de'>
    <header>
      <revisionDesc>
        <date>2012-08-26</date>
        <p>initial OSIS 2.1.1 version</p>
      </revisionDesc>
      <work osisWork='lut.1545.LH'>
        <title>Luther 1545 (Letzte Hand)</title>
        <contributor/>
        <creator>H.J.H. (joiner194@hotmail.com)</creator>
        <creator role='encoder'>ZefToOsis 1.0.0</creator>
        <subject>Die gantze Heilige Schrifft mit den Anmerkungen des Reformators</subject>
        <date>2012-08-14</date>
        <description>"Denn man mus nicht die buchstaben inn der lateinischen sprachen fragen / wie man sol Deutsch reden / wie diese esel thun / sondern / man mus die mutter im hause / die kinder auff der gassen / den gemeinen man auff dem marckt drumb fragen / vnd den selbigen auff das maul sehen / wie sie reden / vnd darnach dolmetzschen / so verstehen sie es denn / vnd mercken / das man Deutsch mit jn(nen) redet." </description>
        <publisher>lutherbibel.net</publisher>
        <type type='OSIS'>Bible</type>
        <identifier type='OSIS'>lut.1545.LH</identifier>
        <source>http://www.lutherbibel.net</source>
        <language type='IETF'>de</language>
        <relation/>
        <coverage/>
        <rights>Umsonst habt ihrs empfangen, umsonst gebet es auch. (Matthäus 10:8) </rights>
        <scope/>
        <refSystem>Bible</refSystem>
      </work>
    </header>
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
    
  <div type='book' osisID='Ezra'>
      <chapter osisID='Ezra.1'>
        <verse osisID='Ezra.1.1'>JM Ersten jar Cores des königes in Persen / Das erfüllet würde das wort des HERRN / durch den mund Jeremia geredt / erwecket der HERR den geist Cores des königes in Persen / Das er lies ausschreien durch sein gantzes Königreich / auch durch Schrifft / vnd sagen /</verse>
        <verse osisID='Ezra.1.2'>so spricht Cores der König in Persen / Der HERR der Gott von Himel hat mir alle Königreich in Landen gegeben / vnd er hat mir befolhen jm ein Haus zu bawen zu Jerusalem in Juda.</verse>
        <verse osisID='Ezra.1.3'>Wer nu vnter euch seins Volcks ist / mit dem sey sein Gott / vnd er ziehe hin auff gen Jerusalem in Juda / vnd bawe das Haus des HERRN des Gottes Jsrael / Er ist der Gott der zu Jerusalem ist.</verse>
        <verse osisID='Ezra.1.4'>Vnd wer noch vbrig ist / an allen Orten / da er frembdling ist / dem helffen die Leute seins orts mit silber vnd gold / gut vnd vieh / aus freiem willen zum hause Gottes zu Jerusalem. Jere. 25.; Jere. 29.; 2. Par. 36.</verse>
        <verse osisID='Ezra.1.5'>DA machten sich auff die öbersten Veter aus Juda vnd BenJamin / vnd die Priester vnd Leuiten / alle der geist Gott erwecket / hin auff zu ziehen vnd zu bawen das Haus des HERRN zu Jerusalem.</verse>
        <verse osisID='Ezra.1.6'>Vnd alle die vmb sie her waren / sterckten jre hand mit silbern vnd gülden Gerete / mit gut vnd vieh / vnd kleinot / On was sie freiwillig gaben.</verse>
        <verse osisID='Ezra.1.7'>VND der könig Cores thet er aus die gefesse des Hauses des HERRN die NebucadNezar aus Jerusalem genomen / vnd in seines Gottes haus gethan hatte.</verse>
        <verse osisID='Ezra.1.8'>Aber Cores der könig in Persen thet sie er aus durch Mithredath den Schatzmeister / vnd zelet sie dar Sesbazar dem fürsten Juda.</verse>
        <verse osisID='Ezra.1.9'>Vnd dis ist jre zal / Dreissig güldene Becken / vnd tausent silbern Becken / neun vnd zwenzig Messer /</verse>
        <verse osisID='Ezra.1.10'>dreissig güldene Becher / vnd der andern silbern Becher / vier hundert vnd zehen / vnd ander Gefesse tausent.</verse>
        <verse osisID='Ezra.1.11'>Das aller Gefesse beide gülden vnd silbern / waren fünff tausent vnd vier hundert / Alle bracht sie Sesbazar er auff mit denen die aus dem Gefengnis von Babel erauff zogen gen Jerusalem. Jnf. 5.</verse>
      </chapter>
      <chapter osisID='Ezra.2'>
        <verse osisID='Ezra.2.1'>DJS sind die Kinder aus den Landen / die er auff zogen aus dem Gefengnis / die NebucadNezar der könig zu Babel hatte gen Babel gefürt / vnd wider gen Jerusalem vnd in Juda kamen / ein jglicher in seine Stad.</verse>
        <verse osisID='Ezra.2.2'>Vnd kamen mit Serubabel / Jesua / Nehemja / Seraja / Reelja / Mardochai / Bilsan / Mispar / Bigeuai / Rehum vnd Baena. Dis ist nu die zal der Menner des volcks Jsrael.</verse>
        <verse osisID='Ezra.2.3'>Der kinder Parees / zwey tausent / hundert vnd zwey vnd siebenzig.</verse>
        <verse osisID='Ezra.2.4'>Der kinder Sephatja / drey hundert vnd zwey vnd siebenzig.</verse>
        <verse osisID='Ezra.2.5'>Der kinder Arah / sieben hundert vnd fünff vnd siebenzig.</verse>
        <verse osisID='Ezra.2.6'>Der kinder PahathMoab vnter der kindern Jesua / Joab / zwey tausent / acht hundert vnd zwelffe.</verse>
        <verse osisID='Ezra.2.7'>Der kinder Elam / tausent zwey hundert vnd vier vnd funffzig.</verse>
        <verse osisID='Ezra.2.8'>Der kinder Sathu / neunhundert vnd fünff vnd vierzig.</verse>
        <verse osisID='Ezra.2.9'>Der kinder Sacai / sieben hundert vnd sechzig.</verse>
        <verse osisID='Ezra.2.10'>Die kinder Bani / sechs hundert vnd zwey vnd vierzig.</verse>
        <verse osisID='Ezra.2.11'>Der kinder Bebai / sechs hundert vnd drey vnd zwenzig.</verse>
        <verse osisID='Ezra.2.12'>Der kinder Asgad / tausent zwey hundert vnd zwey vnd zwenzig.</verse>
        <verse osisID='Ezra.2.13'>Der kinder Adonikam / sechs hundert vnd sechs vnd sechzig.</verse>
        <verse osisID='Ezra.2.14'>Der kinder Bigeuai / zwey tausent vnd sechs vnd funffzig.</verse>
        <verse osisID='Ezra.2.15'>Der kinder Adin / vier hundert vnd vier vnd funffzig.</verse>
        <verse osisID='Ezra.2.16'>Der kinder Ater von Hiskia / acht vnd neuntzig.</verse>
        <verse osisID='Ezra.2.17'>Der kinder Bezai / drey hundert vnd drey vnd zwenzig.</verse>
        <verse osisID='Ezra.2.18'>Der kinder Jorah / hundert vnd zwelffe.</verse>
        <verse osisID='Ezra.2.19'>Der kinder Hasum / zwey hundert vnd drey vnd zwenzig.</verse>
        <verse osisID='Ezra.2.20'>Der kinder Gibbar / fünff vnd neunzig.</verse>
        <verse osisID='Ezra.2.21'>DER kinder Bethlehem / hundert vnd drey vnd zwenzig.</verse>
        <verse osisID='Ezra.2.22'>Der menner Nethopha / sechs vnd funffzig.</verse>
        <verse osisID='Ezra.2.23'>Der menner von Anathoth / hundert vnd acht vnd zwenzig.</verse>
        <verse osisID='Ezra.2.24'>Der kinder Asmaueth / zwey vnd vierzig.</verse>
        <verse osisID='Ezra.2.25'>Der kinder von KiriathArim / Caphira vnd Beeroth / sieben hundert vnd drey vnd vierzig.</verse>
        <verse osisID='Ezra.2.26'>Der kinder von Rama vnd Gaba / sechs hundert vnd ein vnd zwenzig.</verse>
        <verse osisID='Ezra.2.27'>Der menner von Michmas / hundert vnd zwey vnd zwenzig.</verse>
        <verse osisID='Ezra.2.28'>Der menner von BethEl vnd Ai / zwey hundert vnd drey zwenzig.</verse>
        <verse osisID='Ezra.2.29'>Der kinder Nebo / zwey vnd funffzig.</verse>
        <verse osisID='Ezra.2.30'>Der menner von Magbis / hundert vnd sechs vnd funffzig.</verse>
        <verse osisID='Ezra.2.31'>Der kinder des andern Elam / tausent zwey hundert vnd vier vnd funffzig.</verse>
        <verse osisID='Ezra.2.32'>Der kinder Harim / drey hundert vnd zwenzig.</verse>
        <verse osisID='Ezra.2.33'>Der kinder LodHadid vnd Ono / sieben hundert vnd fünff vnd zwenzig.</verse>
        <verse osisID='Ezra.2.34'>Der kinder Jereho / drey hundert vnd fünff vnd vierzig.</verse>
        <verse osisID='Ezra.2.35'>Der kinder Senaa / drey tausent / sechs hundert vnd dreissig.</verse>
        <verse osisID='Ezra.2.36'>DEr Priester. Der kinder Jedaia vom hause Jesua / neun hundert vnd drey vnd siebenzig.</verse>
        <verse osisID='Ezra.2.37'>Der kinder Jmmer / tausent vnd zwey vnd funffzig.</verse>
        <verse osisID='Ezra.2.38'>Der kinder Pashur / tausent zwey hundert vnd sieben vnd vierzig.</verse>
        <verse osisID='Ezra.2.39'>Der kinder Harim / tausent vnd siebenzehen.</verse>
        <verse osisID='Ezra.2.40'>Der Leuiten. Der kinder Jesua vnd Kadmiel von den kindern Hodauja / vier vnd siebenzig.</verse>
        <verse osisID='Ezra.2.41'>Der Senger. Der kinder Assaph / hundert vnd acht vnd zwenzig.</verse>
        <verse osisID='Ezra.2.42'>Der kinder der Thorhüter / die kinder Sallum / die kinder Ater / die kinder Talmon / die kinder Akub / die kinder Hatita / vnd die kinder Sobai / aller sampt hundert vnd neun vnd dreissig.</verse>
        <verse osisID='Ezra.2.43'>DEr Nethinim. Die kinder Ziha / die kinder Hasupha / die kinder Tabaoth /</verse>
        <verse osisID='Ezra.2.44'>die kinder Keros / die kinder Siehha / die kinder Padon /</verse>
        <verse osisID='Ezra.2.45'>die kinder Lebana /</verse>
        <verse osisID='Ezra.2.46'>die kinder Hagaba / die kinder Akub / die kinder Hagab / die kinder Samlai / die kinder Hanan /</verse>
        <verse osisID='Ezra.2.47'>die kinder Giddel / die kinder Gahar / die kinder Reaia /</verse>
        <verse osisID='Ezra.2.48'>die kinder Rezin / die kinder Nekoda / die kinder Gasam /</verse>
        <verse osisID='Ezra.2.49'>die kinder Vsa / die kinder Passeah / die kinder Bessai /</verse>
        <verse osisID='Ezra.2.50'>die kinder Asna / die kinder Meunim / die kinder Nephussim /</verse>
        <verse osisID='Ezra.2.51'>die kinder Bakbuk / die kinder Hakupha / die kinder Harhur /</verse>
        <verse osisID='Ezra.2.52'>die kinder Bazeluth / die kinder Mehira / die kinder Harsa /</verse>
        <verse osisID='Ezra.2.53'>die kinder Barkom / die kinder Sissera / die kinder Thamah /</verse>
        <verse osisID='Ezra.2.54'>die kinder Neziah / die kinder Hatipha.</verse>
        <verse osisID='Ezra.2.55'>DJE kinder der knechte Salomo. Die kinder Sotai / die kinder Sophereth / die kinder Pruda /</verse>
        <verse osisID='Ezra.2.56'>die kinder Jaela / die kinder Darkon / die kinder Giddel /</verse>
        <verse osisID='Ezra.2.57'>die kinder Sephatja / die kinder Hattil / die kinder Pochereth von Zebaim / die kinder Ami.</verse>
        <verse osisID='Ezra.2.58'>Aller Nethinim / vnd kinder der knechte Salomo waren zu samen drey hundert vnd zwey vnd neunzig.</verse>
        <verse osisID='Ezra.2.59'>VND diese zogen auch mit er auff / Mithel / Melah / Thel / Harsa / Cherub / Addon vnd Jmmer / Aber sie kundten nicht anzeigen jrer Veter haus noch jren Samen / ob sie aus Jsrael weren.</verse>
        <verse osisID='Ezra.2.60'>Die kinder Delaia / die kinder Tobia / die kinder Nekoda / sechs hundert vnd zwey vnd funffzig.</verse>
        <verse osisID='Ezra.2.61'>Vnd von den kindern der Priester / die kinder Habaja / die kinder Hakoz / die kinder Barsillai / der aus den töchtern Barsillai des Gileaditers ein weib nam / vnd ward vnter derselben namen genennet.</verse>
        <verse osisID='Ezra.2.62'>Die selben suchten jre geburt Register / vnd funden keine / darumb wurden sie vom Priesterthum los.</verse>
        <verse osisID='Ezra.2.63'>Vnd Hathirsatha sprach zu jnen / Sie solten nicht essen vom Allerheiligsten / bis ein Priester stünde mit dem Liecht vnd Recht. Exod. 28.</verse>
        <verse osisID='Ezra.2.64'>DER gantzen Gemeine / wie ein man / war zwey vnd vierzig tausent / drey hundert vnd sechzig.</verse>
        <verse osisID='Ezra.2.65'>Ausgenomen jre Knechte vnd Megde / der waren sieben tausent / drey hundert vnd sieben vnd dreissig / Vnd hatten zwey hundert Senger vnd Sengerin /</verse>
        <verse osisID='Ezra.2.66'>Sieben hundert vnd sechs vnd dreissig Ros / zwey hundert vnd fünff vnd vierzig Meuler /</verse>
        <verse osisID='Ezra.2.67'>vier hundert vnd fünff vnd dreissig Kamelen / vnd sechs tausent / sieben hundert vnd zwenzig Esel.</verse>
        <verse osisID='Ezra.2.68'>VND etliche der öbersten Veter / da sie kamen zum Hause des HERRN zu Jerusalem / wurden sie freiwillig zum hause Gottes / das mans setzte auff seine Stet /</verse>
        <verse osisID='Ezra.2.69'>vnd gaben nach jrem vermügen zum Schatz ans werck / ein vnd sechzig tausent Gülden / vnd fünff tausent pfund Silbers / vnd hundert Priesterröcke.</verse>
        <verse osisID='Ezra.2.70'>Also setzten sich die Priester vnd die Leuiten / vnd etliche des Volcks / vnd die Senger vnd die Thorhüter vnd die Nethinim in jre Stedte / vnd alles Jsrael in seine Stedte.</verse>
      </chapter>
      <chapter osisID='Ezra.3'>
        <verse osisID='Ezra.3.1'>VND da man erlanget hatte den siebenden monden / vnd die kinder Jsrael nu in jren Stedten waren / kam das volck zusamen wie ein Man gen Jerusalem.</verse>
        <verse osisID='Ezra.3.2'>Vnd es macht sich auff Jesua / der son Jozadak / vnd seine brüder die Priester / vnd Serubabel der son Sealthiel / vnd seine Brüder / vnd baweten den Altar des Gottes Jsrael / Brandopffer drauff zu opffern / wie es geschrieben stehet im gesetze Mose des mans Gottes.</verse>
        <verse osisID='Ezra.3.3'>Vnd richten zu den Altar auff sein gestüle (Denn es war ein schrecken vnter jnen von den Völckern in Lendern) vnd opfferten dem HERRN Brandopffer drauff / des morgens vnd des abends. Math. 1.</verse>
        <verse osisID='Ezra.3.4'>VND hielten der Laubhütten Fest / wie geschrieben stehet / vnd theten Brandopffer alle tage nach der zal wie sichs gebürt / einen jglichen tag sein Opffer.</verse>
        <verse osisID='Ezra.3.5'>Darnach auch die teglichen Brandopffer / vnd der Newmonden / vnd aller Festtagen des HERRN die geheiliget waren / vnd allerley freiwillige Opffer / die sie dem HERRN freiwillig theten.</verse>
        <verse osisID='Ezra.3.6'>Am ersten tage des siebenden monden / fiengen sie an dem HERRN Brandopffer zuthun / Aber der grund des Tempels des HERRN war noch nicht gelegt.</verse>
        <verse osisID='Ezra.3.7'>Sie gaben aber geld den Steinmetzen vnd Zimmerleuten / vnd speis vnd tranck vnd öle denen zu Zidon vnd zu Tyro / das sie Cedern holtz vom Libanon auffs Meer gen Japho brechten / nach dem befelh Cores des königs in Persen an sie. Leui. 23.</verse>
        <verse osisID='Ezra.3.8'>JM andern jar jrer zukunfft zum hause Gottes gen Jerusalem des andern monden / fiengen an Serubabel / der son Sealthiel / vnd Jesua der son Jozadak / vnd die vbrigen jrer brüder / Priester vnd Leuiten / vnd alle die vom Gefengnis komen waren gen Jerusalem / vnd stelleten die Leuiten von zwenzig jaren vnd drüber / zu treiben das werck am Hause des HERRN.</verse>
        <verse osisID='Ezra.3.9'>Vnd Jesua stund mit seinen sönen vnd brüdern / vnd Kadmiel mit seinen sönen / vnd die kinder Juda / wie ein Man / zu treiben die Erbeiter am hause Gottes / nemlich / die kinder Henadad mit jren kindern vnd jren brüdern die Leuiten.</verse>
        <verse osisID='Ezra.3.10'>VND da die Bawleute den Grund legten am Tempel des HERRN / stunden die Priester angezogen / mit Drometen / vnd die Leuiten die kinder Assaph mit Cymbeln zu loben den HERRN mit dem geticht Dauid des Königes Jsrael.</verse>
        <verse osisID='Ezra.3.11'>Vnd sungen vmb einander mit loben vnd dancken dem HERRN / Das er gütig ist / vnd seine Barmhertzigkeit ewiglich weret vber Jsrael. Vnd alles volck dönet laut mit loben den HERRN / das der grund am Hause des HERRN gelegt war.</verse>
        <verse osisID='Ezra.3.12'>Aber viel der alten Priester vnd Leuiten vnd öbersten Veter / die das vorige Haus gesehen hatten / vnd dis Haus fur jren augen gegründet ward / weineten sie laut / Viel aber döneten mit freuden / das das geschrey hoch erschal /</verse>
        <verse osisID='Ezra.3.13'>Das das Volck nicht erkennen kund das dönen mit freuden / fur dem geschrey des weinens im volck / Denn das volck dönete laut / das man das geschrey ferne hörete.</verse>
      </chapter>
      <chapter osisID='Ezra.4'>
        <verse osisID='Ezra.4.1'>DA aber die Widersacher Juda vnd Benjamin höreten / das die kinder des Gefengnis dem HERRN dem Gott Jsrael den Tempel baweten /</verse>
        <verse osisID='Ezra.4.2'>kamen sie zu Serubabel vnd zu den öbersten Vetern / vnd sprachen zu jnen / Wir wollen mit euch bawen / Denn wir suchen ewern Gott / gleich wie jr / vnd wir haben nicht geopffert sint der zeit AssarHaddon der könig zu Assur / vns hat er auffgebracht</verse>
        <verse osisID='Ezra.4.3'>Aber Serubabel vnd Jesua vnd die anderen öbersten Veter vnter Jsrael antworten jnen / Es zimet sich nicht vns vnd euch das Haus vnsers Gottes zu bawen / Sondern wir wollen alleine bawen dem HERRN dem Gott Jsrael / wie vns Cores der könig in Persen geboten hat. 4. Reg. 19.</verse>
        <verse osisID='Ezra.4.4'>DA hinderte das Volck im Lande die hand des volcks Juda / vnd schreckten sie ab im bawen.</verse>
        <verse osisID='Ezra.4.5'>Vnd dingeten Ratgeber wider sie / vnd verhinderten jren Rat / so lange Cores der könig in Persen lebet / bis an das Königreich Darij des königs in Persen.</verse>
        <verse osisID='Ezra.4.6'>Denn da Ahasueros könig ward / im anfang seines Königreichs / schrieben sie eine anklage wider die von Juda vnd Jerusalem.</verse>
        <verse osisID='Ezra.4.7'>VND zun zeiten Arthahsastha schreib Bislam / Mithredath / Tabeel / vnd die andern jres Rats / zu Arthahsastha dem könige in Persen / Die schrifft aber des Brieues war auff Syrisch geschrieben / vnd ward auff Syrisch ausgelegt.</verse>
        <verse osisID='Ezra.4.8'>Rehum der Cantzler / vnd Simsai der Schreiber schrieben diesen Brieue wider Jerusalem zum Arthahsastha dem Könige.</verse>
        <verse osisID='Ezra.4.9'>Wir Rehum der Cantzler / vnd Simsai der Schreiber / vnd andere des Rats von Dina / von Apharsach / von Tarplat / von Persen / von Arach / von Babel / von Susan / von Deha / vnd von Elam /</verse>
        <verse osisID='Ezra.4.10'>vnd die ander Völcker / welche der grosse vnd berhümbte Asnaphar herüber bracht / vnd sie gesetzt hat in die stedte Samaria / vnd andere disseid des wassers vnd in Canaan.</verse>
        <verse osisID='Ezra.4.11'>Vnd dis ist der inhalt des Brieues / den sie zu dem könige Arthahsastha sandten. Deine Knechte die Menner disseid des wassers und in Canaan.</verse>
        <verse osisID='Ezra.4.12'>Es sey kund dem Könige / Das die Jüden / die von dir zu vns erauff komen sind gen Jerusalem / in die auffrhürige vnd böse Stad / bawen dieselbige / vnd machen ire mauren / vnd füren sie aus dem grunde.</verse>
        <verse osisID='Ezra.4.13'>So sey nu dem Könige kund / Wo diese stad gebawet wird vnd die mauren wider gemacht / So werden sie schos / zol / vnd jerliche zinse nicht geben / vnd jr furnemen wird den Königen schaden bringen.</verse>
        <verse osisID='Ezra.4.14'>Nu wir aber alle da bey sind / die wir den Tempel zustöret haben / haben wir die schmach des Königes nicht lenger wollen sehen. Darumb schicken wir hin / vnd lassens dem Könige zu wissen thun /</verse>
        <verse osisID='Ezra.4.15'>Das man lasse suchen in den Chroniken deiner Veter / So wirstu finden in den selben Chroniken vnd erfaren / Das diese Stad auffrhürisch vnd schedlich ist den Königen vnd Landen / vnd machen das andere auch abfallen / von alters her / darumb die Stad auch zustöret ist.</verse>
        <verse osisID='Ezra.4.16'>Darumb thun wir dem Könige zu wissen / das / wo diese Stad gebawet wird / vnd jre mauren gemacht / So wirstu fur jr nichts behalten disseid des wassers.</verse>
        <verse osisID='Ezra.4.17'>DA sandte der König eine antwort zu Rehum dem Cantzler / vnd Simsai dem Schreiber / vnd den andern jres Rats / die in Samaria woneten / vnd den andern jenseid dem wasser / Fried vnd grus.</verse>
        <verse osisID='Ezra.4.18'>Der brieff den jr vns zugeschickt habt / ist öffentlich fur mir gelesen.</verse>
        <verse osisID='Ezra.4.19'>Vnd ist von mir befolhen / das man suchen solt / vnd man hat funden / Das diese Stad von alters her wider die Könige sich empöret hat / vnd auffrhur vnd abfall drinnen geschicht.</verse>
        <verse osisID='Ezra.4.20'>Auch sind mechtige Könige zu Jerusalem gewesen / die geherrschet haben vber alles das jenseid des wassers ist / jnen zol / schos / vnd jerliche zinse gegeben worden.</verse>
        <verse osisID='Ezra.4.21'>So thut nu nach diesem befelh / Wehret den selben Mennern / das die Stad nicht gebawet werde / bis das von mir der befelh gegeben werde.</verse>
        <verse osisID='Ezra.4.22'>So sehet nu zu / das jr nicht hinlessig hierinnen seid / damit nicht schade entstehe dem Könige.</verse>
        <verse osisID='Ezra.4.23'>DA nu der brieff des königes Arthahsastha gelesen ward fur Rehum vnd Simsai dem Schreiber vnd jrem Rat / zogen sie eilend hin auff gen Jerusalem zu den Jüden / vnd wehreten jnen mit dem arm vnd gewalt.</verse>
        <verse osisID='Ezra.4.24'>Da höret auff das Werck am hause Gottes zu Jerusalem / vnd bleib nach / bis ins ander jar Darij / des königs in Persen.</verse>
      </chapter>
      <chapter osisID='Ezra.5'>
        <verse osisID='Ezra.5.1'>ES weissagten aber die Propheten Haggai vnd Sacharja der son Jddo / zu den Jüden die in Juda vnd Jerusalem waren / im namen des Gottes Jsrael.</verse>
        <verse osisID='Ezra.5.2'>Da machten sich auff Serubabel der son Sealthiel / vnd Jesua der son Jozadak / vnd fiengen an zu bawen das haus Gottes zu Jerusalem / vnd mit jnen die Propheten Gottes die sie sterckten.</verse>
        <verse osisID='Ezra.5.3'>ZV der zeit kam zu jnen Thathnai der Landpfleger disseid des wassers / vnd StharBosnai / vnd jr Rat / vnd sprachen also zu jnen / Wer hat euch befolhen dis Haus zu bawen / vnd seine mauren zu machen?</verse>
        <verse osisID='Ezra.5.4'>Da sagten wir jnen wie die Menner hiessen / die diesen Baw theten.</verse>
        <verse osisID='Ezra.5.5'>Aber das auge jres Gottes kam auff die eltesten der Jüden / das jnen nicht gewehret ward / bis das man die sach an Darium gelangen liesse / vnd darüber eine Schrifft widerkeme.</verse>
        <verse osisID='Ezra.5.6'>DJs ist aber der inhalt des Brieues Thathnai des Landpflegers disseid des wassers / vnd StharBosnai / vnd jr Rat von Apharsach / die disseid des wassers waren / an den könig Darium /</verse>
        <verse osisID='Ezra.5.7'>vnd die wort die sie zu jm sandten / lauten also. Dem könige Dario / allen frieden.</verse>
        <verse osisID='Ezra.5.8'>Es sey kund dem Könige / das wir ins Jüdischeland komen sind / zu dem Hause des grossen Gottes / welchs man bawet mit allerley Steinen / vnd Balcken legt man in die wende / vnd das Werck gehet frissch von statten vnter jrer hand.</verse>
        <verse osisID='Ezra.5.9'>Wir aber haben die Eltesten gefragt vnd zu jnen gesagt also / Wer hat euch befolhen dis Haus zu bawen / vnd seine mauren zu machen?</verse>
        <verse osisID='Ezra.5.10'>Auch fragten wir / wie sie hiessen / auff das wir sie dir kund theten. Vnd haben die namen beschrieben der Menner die jre Obersten waren.</verse>
        <verse osisID='Ezra.5.11'>SJE aber gaben vns solche wort zu antwort / vnd sprachen / Wir sind knechte des Gottes Himels vnd der Erden / vnd bawen das Haus / das vor hin vor vielen jaren gebawet war / das ein grosser könig Jsrael gebawet hat vnd auffgericht.</verse>
        <verse osisID='Ezra.5.12'>Aber da vnsere Veter den Gott von Himel erzürneten / gab er sie in die hand NebucadNezar / des königes zu Babel des Chaldeers / der zubrach dis Haus / vnd füret das Volck weg gen Babel.</verse>
        <verse osisID='Ezra.5.13'>ABer im ersten jar Cores des königes zu Babel / befalh der selbe könig Cores / dis haus Gottes zu bawen.</verse>
        <verse osisID='Ezra.5.14'>Denn auch die gülden vnd silbern Gefesse im hause Gottes / die NebucadNezar aus dem Tempel zu Jerusalem nam / vnd bracht sie in den Tempel zu Babel / nam der könig Cores aus dem Tempel zu Babel / vnd gab sie Sesbazar mit namen / den er zum Landpfleger setzt /</verse>
        <verse osisID='Ezra.5.15'>vnd sprach zu jm / Diese gefesse nim / zeuch hin vnd bringe sie in den Tempel zu Jerusalem / vnd las das haus Gottes bawen an seiner stet.</verse>
        <verse osisID='Ezra.5.16'>Da kam derselbe Sesbazar / vnd leget den grund am hause Gottes zu Jerusalem / Sint der zeit bawet man / vnd ist noch nicht volendet. Sup. 1.</verse>
        <verse osisID='Ezra.5.17'>GEfellet es nu dem Könige / so lasse er suchen in dem Schatzhause des Königes / das zu Babel ist / Obs von dem könige Cores befolhen sey / das haus Gottes zu Jerusalem zu bawen / Vnd sende zu vns des Königes meinung vber diesem.</verse>
      </chapter>
      <chapter osisID='Ezra.6'>
        <verse osisID='Ezra.6.1'>DA befalh der könig Darius / das man suchen solt in der Cantzeley im Schatzhause des Königes / die zu Babel lag.</verse>
        <verse osisID='Ezra.6.2'>Da fand man zu Ahmetha im Schlos das in Meden ligt ein Buch / vnd stund also drinnen eine Geschicht geschrieben.</verse>
        <verse osisID='Ezra.6.3'>Jm ersten jar des königes Cores / befalh der könig Cores / das haus Gottes zu Jerusalem zu bawen / an der Stet da man opffert / vnd den Grund legen zur höhe sechzig ellen vnd zur weite auch sechzig ellen.</verse>
        <verse osisID='Ezra.6.4'>Vnd drey wende von allerley steinen / vnd eine wand von holtz / Vnd die kost sol vom hause des Königes gegeben werden.</verse>
        <verse osisID='Ezra.6.5'>Da zu die gülden vnd silberne Gefesse des hauses Gottes / die NebucadNezar aus dem Tempel zu Jerusalem genomen / vnd gen Babel gebracht hatte / sol man wider geben / das sie wider gebracht werden in den Tempel zu Jerusalem an jre stat im hause Gottes. Sup. 1. Sup. 5.</verse>
        <verse osisID='Ezra.6.6'>SO macht euch nu ferne von jnen / du Thathnai Landpfleger jenseid des wassers / vnd StharBosnai / vnd jrer Rat von Apharsach / die jr jenseid des wassers seid.</verse>
        <verse osisID='Ezra.6.7'>7Lasst sie erbeiten am hause Gottes / das der Jüden Landpfleger vnd jre Eltesten das haus Gottes bawen an seiner Stet.</verse>
        <verse osisID='Ezra.6.8'>Auch ist von mir befolhen / was man den eltesten Juda thun sol zu bawen das haus Gottes / nemlich / Das man aus des Königes gütern von den Renten jenseid des wassers mit vleis neme / vnd gebs den Leuiten vnd das man jnen nicht were.</verse>
        <verse osisID='Ezra.6.9'>VND ob sie dürfften Kelber / Lemmer oder Böcke zum Brandopffer dem Gott von Himel / weitzen / saltz / wein vnd öle / nach der weise der Priester zu Jerusalem / Sol man jnen geben teglich sein gebür / Vnd das solchs nicht hinlessig geschehe /</verse>
        <verse osisID='Ezra.6.10'>Das sie opffern zum süssen geruch dem Gott von Himel / vnd bitten fur des Königes leben vnd seiner Kinder.</verse>
        <verse osisID='Ezra.6.11'>Von mir ist solcher befelh geschehen / Vnd welcher Mensch diese wort verendert / von des Hause sol man einen balcken nemen / vnd auffrichten / vnd jn dran hengen / vnd sein haus sol dem Gericht verfallen sein / vmb der that willen.</verse>
        <verse osisID='Ezra.6.12'>Der Gott aber der im Himel wonet / bringe vmb alle Könige vnd Volck / das seine hand ausrecket zu endern vnd zu brechen das Haus Gottes in Jerusalem. Jch Darius habe dis befolhen / das es mit vleis gethan werde.</verse>
        <verse osisID='Ezra.6.13'>DAS theten mit vleis Thathnai der Landpfleger jenseid dem wasser / vnd StharBosnai mit jrem Rat / zu welchen der könig Darius gesand hatte.</verse>
        <verse osisID='Ezra.6.14'>Vnd die eltesten der Jüden baweten / vnd es gieng von statten durch die weissagung der Propheten Haggai vnd Sacharja / des sons Jddo / vnd baweten vnd richten auff nach dem befelh des Gottes Jsrael / vnd nach dem befelh Cores / Darij vnd Arthahsastha der königen in Persen.</verse>
        <verse osisID='Ezra.6.15'>Vnd volbrachten das Haus / bis an dritten tag des monden Adar / das war das sechste jar des Königreichs des königes Darij.</verse>
        <verse osisID='Ezra.6.16'>VND die kinder Jsrael / die Priester / die Leuiten / vnd die andern kinder der Gefengnis hielten Einweihung des hauses Gottes mit freuden.</verse>
        <verse osisID='Ezra.6.17'>Vnd opfferten auff die Einweihung des hauses Gottes / hundert Kelber / zwey hundert Lemmer / vier hundert Böcke / vnd zum Sundopffer fur gantzes Jsrael zwelff Zigenböcke / nach der zal der stemme Jsrael.</verse>
        <verse osisID='Ezra.6.18'>Vnd stelleten die Priester in jre Ordnung / vnd die Leuiten in jre Hut / zu dienen Gott der in Jsrael ist / wie es geschrieben stehet im buch Mose.</verse>
        <verse osisID='Ezra.6.19'>VND die kinder des Gefengnis hielten Passah im vierzehenden tage des ersten monden.</verse>
        <verse osisID='Ezra.6.20'>Denn die Priester vnd Leuiten hatten sich gereiniget / das sie alle rein waren / wie ein Man / vnd schlachteten das Passah fur alle Kinder des Gefengnis / vnd fur jre brüder die Priester vnd fur sich.</verse>
        <verse osisID='Ezra.6.21'>Vnd die kinder Jsrael / die aus dem Gefengnis waren wider komen / vnd alle die sich zu jnen abgesondert hatten von der vnreinigkeit der Heiden im Lande / zu suchen den HERRN den Gott Jsrael / assen</verse>
        <verse osisID='Ezra.6.22'>vnd hielten das Fest der vngeseurten brot / sieben tage mit freuden. Denn der HERR hatte sie frölich gemacht / vnd das hertz des königs zu Assur zu jnen gewand / das sie gestercket würden im Werck am hause Gottes / der Gott Jsrael ist.</verse>
      </chapter>
      <chapter osisID='Ezra.7'>
        <verse osisID='Ezra.7.1'>NAch diesen Geschichten im Königreich Arthahsastha des königes in Persen / zoch er auff von Babel Esra der son Seraja / des sons Asarja / des sons Hilkia /</verse>
        <verse osisID='Ezra.7.2'>des sons Sallum / des sons Zadok / des sons Ahitob /</verse>
        <verse osisID='Ezra.7.3'>des sons Amarja / des sons Asarja / des sons Meraioth /</verse>
        <verse osisID='Ezra.7.4'>des sons Serah / des sons Vsi / des sons Buki /</verse>
        <verse osisID='Ezra.7.5'>des sons Abisua / des sons Pinehas / des sons Eleasar / des sons Aaron des öbersten Priesters /</verse>
        <verse osisID='Ezra.7.6'>welcher war ein geschickter Schrifftgelerter im gesetz Mose / das der HERR der Gott Jsrael gegeben hatte / Vnd der König gab jm alles was er foddert / nach der Hand des HERRN seines Gottes vber jm.</verse>
        <verse osisID='Ezra.7.7'>VND es zogen er auff etliche der kinder Jsrael / vnd der Priester vnd der Leuiten / der Senger / der Thorhüter / vnd der Nethinim gen Jerusalem / im siebenden jar Arthahsastha des königes.</verse>
        <verse osisID='Ezra.7.8'>Vnd sie kamen gen Jerusalem im fünfften monden / das ist das siebende jar des Königes</verse>
        <verse osisID='Ezra.7.9'>(Denn am ersten tage des ersten monden ward er rats er auff zu ziehen von Babel) vnd am ersten tage des fünfften monden kam er gen Jerusalem / nach der guten hand Gottes vber jm.</verse>
        <verse osisID='Ezra.7.10'>Denn Esra schickt sein hertz zu suchen das Gesetz des HERRN vnd zu thun / vnd zu leren in Jsrael Gebot vnd Rechte.</verse>
        <verse osisID='Ezra.7.11'>VND dis ist der inhalt des Brieues / den der könig Arthahsastha gab Esra dem Priester dem Schrifftgelerten / der ein Lerer war in den worten des HERRN vnd seiner Gebot vber Jsrael.</verse>
        <verse osisID='Ezra.7.12'>Arthahsastha König aller könige. Esra dem Priester vnd Schrifftgelerten im gesetz des Gottes von Himel. Fried vnd Grus.</verse>
        <verse osisID='Ezra.7.13'>Von mir ist befolhen / das alle die da freiwillig sind in meinem Reich / des volcks Jsrael / vnd der Priester vnd Leuiten / gen Jerusalem zu ziehen / das die mit dir ziehen /</verse>
        <verse osisID='Ezra.7.14'>Vom Könige vnd den sieben Ratherrn gesand / zu besuchen Juda vnd Jerusalem / nach dem gesetz Gottes / das vnter deiner hand ist.</verse>
        <verse osisID='Ezra.7.15'>Vnd mit nemest silber vnd gold / das der König vnd seine Ratherrn freiwillig geben dem Gott Jsrael / des Wonunge zu Jerusalem ist.</verse>
        <verse osisID='Ezra.7.16'>Vnd allerley silber vnd gold / das du finden kanst in der gantzen Landschafft zu Babel / mit dem / das das volck vnd die Priester freiwillig geben zum hause Gottes zu Jerusalem.</verse>
        <verse osisID='Ezra.7.17'>ALle dasselb nim vnd keuff mit vleis von demselben gelde / Kelber / Lemmer / Böcke / vnd Speisopffer vnd Tranckopffer / das man opffer auff dem Altar beim hause ewrs Gottes zu Jerusalem.</verse>
        <verse osisID='Ezra.7.18'>Dazu was dir vnd deinen Brüdern mit dem vbrigen Gelde zu thun gefelt / das thut nach dem willen ewrs Gottes.</verse>
        <verse osisID='Ezra.7.19'>Vnd die Gefesse die dir gegeben sind zum Ampt im Hause deines Gottes / vberantworte fur Gott zu Jerusalem.</verse>
        <verse osisID='Ezra.7.20'>Auch was mehr not sein wird zum Hause deines Gottes / das dir furfelt aus zugeben / das las geben aus der kamer des Königes.</verse>
        <verse osisID='Ezra.7.21'>Jch könig Arthahsastha habe dis befolhen den Schatzmeistern jenseid des wassers / das / was Esra von euch foddern wird der Priester vnd Schrifftgelerter im gesetz Gottes vom Himel / das jr das vleissig thut.</verse>
        <verse osisID='Ezra.7.22'>Bis auff hundert Centner silbers / vnd auff hundert Cor weitzen / vnd auff hundert Bath weins / vnd auff hundert Bath öles / vnd saltzes on mas.</verse>
        <verse osisID='Ezra.7.23'>Alles was gehöret zum gesetz Gottes vom Himel / das man dasselb vleissig thu zum hause Gottes vom Himel / Das nicht ein zorn kome vber des Königes königreich vnd seine kinder.</verse>
        <verse osisID='Ezra.7.24'>VND euch sey kund / Das jr nicht macht habt / Zins / Zol / vnd jerliche Rente zu legen auff jrgent einen Priester / Leuiten / Senger / Thorhüter / Nethinim vnd Diener im hause dieses Gottes.</verse>
        <verse osisID='Ezra.7.25'>Du aber Esra nach der weisheit deines Gottes / die vnter deiner hand ist / setze Richter vnd Pfleger / die alles volck richten das jenseid des wassers ist / alle die das Gesetz deines Gottes wissen / vnd welche es nicht wissen / die leret es.</verse>
        <verse osisID='Ezra.7.26'>Vnd alle die nicht mit vleis thun werden das gesetz deines Gottes / vnd das gesetz des Königs / Der sol sein vrteil vmb der that willen haben / es sey zum Tod oder in die Acht / oder zur Busse am gut / oder ins Gefengnis.</verse>
        <verse osisID='Ezra.7.27'>GElobet sey der HERR vnser veter Gott / der solchs hat dem Könige ein gegeben / das er das haus Gottes zu Jerusalem zieret.</verse>
        <verse osisID='Ezra.7.28'>Vnd hat zu mir barmhertzigkeit geneiget fur dem Könige vnd seinen Ratherrn / vnd allen Gewaltigen des Königes / Vnd ich ward getrost nach der hand des HERRN meines Gottes vber mir / vnd versamlet die Heubter aus Jsrael / das sie mit mir hin auff zögen.</verse>
      </chapter>
      <chapter osisID='Ezra.8'>
        <verse osisID='Ezra.8.1'>DJS sind die Heubter jrer Veter die gerechnet wurden / die mit mir er auff zogen von Babel / zun zeiten / da der könig Arthahsastha regierte.</verse>
        <verse osisID='Ezra.8.2'>Von den kindern Pinehas / Gersom. Von den kindern Jthamar / Daniel. Von den kindern Dauid / Hattus.</verse>
        <verse osisID='Ezra.8.3'>Von den kindern Sechanja der kinder Pareos / Sacharja / vnd mit jm Mansbilde gerechnet hundert vnd funffzig.</verse>
        <verse osisID='Ezra.8.4'>Von den kindern PahathMoab / Elioenai der son Serahja / vnd mit jm zwey hundert Mansbilde.</verse>
        <verse osisID='Ezra.8.5'>Von den kindern Sechanja der son Jehasiel / vnd mit jm drey hundert Mansbilde.</verse>
        <verse osisID='Ezra.8.6'>Von den kindern Adin / Ebed / der son Jonathan / vnd mit jm funffzig Mansbilde.</verse>
        <verse osisID='Ezra.8.7'>VON den kindern Elam / Jesaja der son Athalja / vnd mit jm siebenzig Mansbilde.</verse>
        <verse osisID='Ezra.8.8'>Von den kindern Sephatja / Sebadja der son Michael / vnd mit jm achzig Mansbilde.</verse>
        <verse osisID='Ezra.8.9'>Von den kindern Joab / Obadja der son Jehiel / vnd mit jm zwey hundert vnd achzehen Mansbilde.</verse>
        <verse osisID='Ezra.8.10'>Von den kindern Selomith / der son Josiphja / vnd mit jm hundert vnd sechzig Mansbilde.</verse>
        <verse osisID='Ezra.8.11'>Von den kindern Bebai / Sacharja der son Bebai / vnd mit jm acht vnd zwenzig Mansbilde.</verse>
        <verse osisID='Ezra.8.12'>Von den kindern Asgad / Johanan der jüngst son / vnd mit jm hundert vnd zehen Mansbilde.</verse>
        <verse osisID='Ezra.8.13'>Von den letzten kindern Adonikam / vnd hiessen also / Eliphelet / Jehiel vnd Semaja / vnd mit jnen sechzig Mansbilde.</verse>
        <verse osisID='Ezra.8.14'>Von den kindern Bigeuai / Vthai vnd Sabud / vnd mit jm siebenzig Mansbilde.</verse>
        <verse osisID='Ezra.8.15'>VND ich versamlet sie ans wasser das gen Aheua kompt / vnd blieben drey tage daselbs / Vnd da ich acht hatte auffs volck vnd die Priester / fand ich keine Leuiten daselbs.</verse>
        <verse osisID='Ezra.8.16'>Da sandte ich hin Elieser / Ariel / Semaja / Elnathan / Jarib / Elnathan / Nathan / Sacharja / vnd Mesullam die Obersten / vnd Joiarib vnd Elnathan die Lerer.</verse>
        <verse osisID='Ezra.8.17'>Vnd sand sie aus zu Jddo dem Obersten / gen Casphia / das sie vns holeten Diener im Hause vnsers Gottes / Vnd ich gab jnen ein / was sie reden solten mit Jddo vnd seinen brüdern den Nethinim zu Casphia.</verse>
        <verse osisID='Ezra.8.18'>Vnd sie brachten vns / nach der guten hand vnsers Gottes vber vns / einen klugen Man aus den kindern Maheli / des sons Leui / des sons Jsrael / Serebja mit seinen sönen vnd brüdern / achzehen.</verse>
        <verse osisID='Ezra.8.19'>Vnd Hasabja / vnd mit jm Jesaja von den kindern Merari / mit seinen brüdern vnd jren sönen / zwenzig.</verse>
        <verse osisID='Ezra.8.20'>Vnd von den Nethinim / die Dauid vnd die Fürsten gaben zu dienen den Leuiten / zwey hundert vnd zwenzig / alle mit namen genennet.</verse>
        <verse osisID='Ezra.8.21'>VND ich lies daselbs am wasser bey Aheua eine Fasten ausruffen / das wir vns demütigeten fur vnserm Gott / zu suchen von jm einen richtigen weg fur vns vnd vnser Kinder vnd alle vnser Habe.</verse>
        <verse osisID='Ezra.8.22'>Denn ich schemete mich vom könige Geleit vnd Reuter zu foddern / vnd wider die Feinde zu helffen auff dem wege / Denn wir hatten dem Könige gesagt / Die hand vnsers Gottes ist zum besten vber allen / die jn suchen / Vnd seine sterck vnd zorn vber alle die jn verlassen.</verse>
        <verse osisID='Ezra.8.23'>Also fasteten wir / vnd suchten solchs an vnserm Gott / Vnd er höret vns.</verse>
        <verse osisID='Ezra.8.24'>VND ich sonderte zwelff aus den öbersten Priestern / Serebja vnd Hasabja / vnd mit jnen jrer Brüder zehen /</verse>
        <verse osisID='Ezra.8.25'>vnd wug jnen dar das silber vnd gold / vnd gefesse zur Hebe dem hause vnsers Gottes / welche der König vnd seine Ratherrn vnd Fürsten vnd gantz Jsrael das fur handen war / zur Hebe gegeben hatten.</verse>
        <verse osisID='Ezra.8.26'>Vnd wug jnen dar vnter jre hand sechs hundert vnd funffzig Centner silbers / vnd an silbern gefesse hundert Centner / vnd an golde hundert Centner /</verse>
        <verse osisID='Ezra.8.27'>zwenzig gülden becher / die hatten tausent gülden / vnd zwey gute eherne köstliche gefesse / lauter wie gold.</verse>
        <verse osisID='Ezra.8.28'>Vnd sprach zu jnen / Jr seid heilig dem HERRN / so sind die Gefesse auch heilig / dazu das frey gegeben silber vnd gold dem HERRN ewr veter Gott.</verse>
        <verse osisID='Ezra.8.29'>So wachet vnd bewaret es / bis das jrs dar weget fur den öbersten Priestern vnd Leuiten vnd öbersten Vetern vnter Jsrael zu Jerusalem / in den Kasten des Hauses des HERRN.</verse>
        <verse osisID='Ezra.8.30'>Da namen die Priester vnd Leuiten das gewogen silber vnd gold vnd gefesse / das sie es brechten gen Jerusalem zum Hause vnsers Gottes.</verse>
        <verse osisID='Ezra.8.31'>ALso brachen wir auff von dem wasser Aheua am zwelfften tage des ersten monden / das wir gen Jerusalem zögen / Vnd die Hand vnsers Gottes war vber vns / vnd errettet vns von der hand der Feinde vnd die auff vns hielten auff dem wege.</verse>
        <verse osisID='Ezra.8.32'>Vnd kamen gen Jerusalem / vnd blieben daselbs drey tage.</verse>
        <verse osisID='Ezra.8.33'>Aber am vierden tage ward gewogen das silber vnd gold vnd gefesse / ins Haus vnsers Gottes / vnter die hand Meremoth / des sons Vria des Priesters / vnd mit jm Eleasar dem son Pinehas / vnd mit jnen Josabad dem son Jesua / vnd Noadja dem son Benui dem Leuiten /</verse>
        <verse osisID='Ezra.8.34'>nach der zal vnd gewicht eins jglichen / vnd das gewicht ward zu der zeit alles beschrieben.</verse>
        <verse osisID='Ezra.8.35'>VND die kinder des Gefengnis / die aus dem gefengnis komen waren / opfferten Brandopffer dem Gott Jsrael / zwelff farren / fur das gantz Jsrael / sechs vnd neunzig wider / sieben vnd siebenzig lemmer / zwelff böcke zum Sündopffer / alles zum Brandopffer dem HERRN.</verse>
        <verse osisID='Ezra.8.36'>Vnd sie vberantworten des Königes befelh den Amptleuten des Königes / vnd den Landpflegern disseid des wassers / Vnd sie erhuben das Volck vnd das haus Gottes.</verse>
      </chapter>
      <chapter osisID='Ezra.9'>
        <verse osisID='Ezra.9.1'>DA das alles war ausgericht / tratten zu mir die Obersten / vnd sprachen / Das volck Jsrael vnd die Priester vnd Leuiten sind nicht abgesondert von den Völckern in Lendern nach jren greweln / nemlich / der Cananiter / Hethiter / Pheresiter / Jebusiter / Ammoniter / Moabiter / Egypter / vnd Amoriter.</verse>
        <verse osisID='Ezra.9.2'>Denn sie haben der selben Töchter genomen / vnd jren Sönen / vnd den heiligen Samen gemein gemacht mit den völckern in Lendern / Vnd die hand der Obersten vnd Ratherrn war die fürnemeste in dieser missethat.</verse>
        <verse osisID='Ezra.9.3'>DA ich solchs höret / zureis ich meine Kleider vnd meinen Rock / vnd raufft mein heubthar vnd bart aus / vnd sas einsam.</verse>
        <verse osisID='Ezra.9.4'>Vnd es versamleten sich zu mir alle die des HERRN wort des Gottes Jsrael furchten / vmb der grossen vergreiffung willen / Vnd ich sas einsam bis an das Abendopffer.</verse>
        <verse osisID='Ezra.9.5'>Vnd vmb das Abendopffer stund ich auff von meinem elend / vnd zureis meine kleider vnd meinen rock / vnd fiel auff meine knie / vnd breitet meine hende aus zu dem HERRN meinem Gott /</verse>
        <verse osisID='Ezra.9.6'>vnd sprach. Mein Gott / Jch scheme mich vnd schew mich meine augen auffzuheben zu dir / mein Gott / Denn vnser missethat ist vber vnser heubt gewachsen vnd vnser schuld ist gros bis in den Himel.</verse>
        <verse osisID='Ezra.9.7'>Von der zeit vnser Veter an sind wir in grosser schuld gewesen bis auff diesen tag / vnd vmb vnser missethat willen sind wir vnd vnsere Könige vnd Priester gegeben in die hand der Könige in Lendern / ins schwert / ins gefengnis / in raub / vnd in scham des angesichts / wie es heutes tages gehet.</verse>
        <verse osisID='Ezra.9.8'>NV aber ist ein wenig vnd plötzliche Gnade von dem HERRN vnserm Gott geschehen / das vns noch etwas vbrig ist entrunnen / das er vns gebe einen NagelNagel vnd Zaun / ist geredt auff Sprichworts weise / Das alles ander Land vnd Leute vmbkomen sind vnd sie noch vbrig sind blieben / als ein Nagel vom Hause / vnd ein Zaun vom Lande. an seiner heiligen Stete / das vnser Gott vnser augen erleuchtet / vnd gebe vns ein wenig leben / da wir knechte sind.</verse>
        <verse osisID='Ezra.9.9'>Denn wir sind Knechte / vnd vnser Gott hat vns nicht verlassen / ob wir knechte sind / vnd hat barmhertzigkeit zu vns geneiget fur den Königen in Persen / das sie vns das Leben lassen / vnd erhöhen das Haus vnsers Gottes / vnd auffrichten seine verstörunge / vnd gebe vns einen Zaun in Juda vnd Jerusalem.</verse>
        <verse osisID='Ezra.9.10'>NV was sollen wir sagen vnser Gott / nach diesem / das wir deine Gebot verlassen haben /</verse>
        <verse osisID='Ezra.9.11'>die du durch deine knechte die Propheten geboten hast vnd gesagt / Das Land dar ein jr komet zu erben / ist ein vnrein Land / durch die vnreinigkeit der Völcker in Lendern / in jren Greweln / damit sie es hie vnd da vol vnreinigkeit gemacht haben.</verse>
        <verse osisID='Ezra.9.12'>So solt jr nu ewre Töchter nicht geben jren Sönen / vnd jre Töchter solt jr ewern Sönen nicht nemen / Vnd sucht nicht jren Frieden noch guts ewiglich / Auff das jr mechtig werdet / vnd esset das gut im Lande / vnd beerbet es auff ewre Kinder ewiglich.</verse>
        <verse osisID='Ezra.9.13'>Vnd nach dem allem das vber vns komen ist / vmb vnser bösen werck vnd grosser schuld willen / hastu vnser Gott vnser missethat verschonet / vnd hast vns eine errettung gegeben / wie es da stehet.</verse>
        <verse osisID='Ezra.9.14'>Wir aber haben vns vmb gekeret / vnd dein Gebot lassen faren / das wir vns mit den Völckern dieser grewel befreundet haben / Wiltu denn vber vns zürnen / bis das gar aus sey / das nicht vbrigs noch keine errettunge sey?</verse>
        <verse osisID='Ezra.9.15'>HERR Gott Jsrael / du bist gerecht / denn wir sind vberblieben ein errettunge / wie es heutes tages stehet / Sihe / wir sind fur dir in vnser schuld / denn vmb des willen ist nicht zu stehen fur dir.</verse>
      </chapter>
      <chapter osisID='Ezra.10'>
        <verse osisID='Ezra.10.1'>VND da Esra also betet vnd bekennet / weinet / vnd fur dem hause Gottes lag / samleten sich zu jm aus Jsrael ein seer grosse gemeine von Mennern vnd Weibern vnd Kindern / Denn das volck weinet seer.</verse>
        <verse osisID='Ezra.10.2'>Vnd Sachanja / der son Jehiel / aus den kindern Elam / antwortet vnd sprach zu Esra / Wolan / wir haben vns an vnserm Gott vergriffen / das wir frembde Weiber aus den völckern des Lands genomen haben / Nu / es ist noch hoffnung in Jsrael vber dem.</verse>
        <verse osisID='Ezra.10.3'>So lasst vns nu einen Bund machen mit vnserm Gott / das wir alle Weiber vnd die von jnen geborn sind / hin aus thun / nach dem rat des HERRN / vnd dere / die die gebot vnsers Gottes furchten / das man thu nach dem Gesetze.</verse>
        <verse osisID='Ezra.10.4'>So mach dich auff / denn dir gebürts wir wollen mit dir sein / Sey getrost vnd thu es.</verse>
        <verse osisID='Ezra.10.5'>DA stund Esra auff / vnd nam einen Eid von den öbersten Priestern vnd Leuiten vnd gantzem Jsrael / das sie nach diesem wort thun solten. Vnd sie schwuren.</verse>
        <verse osisID='Ezra.10.6'>Vnd Esra stund auff fur dem hause Gottes / Vnd gieng in die kamer Johanan des sons Eliasab / vnd da er daselbs hin kam / ass er kein brot / vnd tranck kein wasser / Denn er trug leide vmb die vergreiffung dere / die gefangen gewesen waren.</verse>
        <verse osisID='Ezra.10.7'>Vnd sie liessen ausruffen durch Juda vnd Jerusalem zu allen Kindern die gefangen waren gewesen / das sie sich gen Jerusalem versamleten.</verse>
        <verse osisID='Ezra.10.8'>Vnd welcher nicht keme in dreien tagen / nach dem rat der Obersten vnd Eltesten / des Habe solt alle verbannet sein / vnd er abgesondert von der gemeine der gefangenen.</verse>
        <verse osisID='Ezra.10.9'>DA versamleten sich alle menner Juda vnd BenJamin gen Jerusalem in dreien tagen / das ist im zwenzigsten tage des neunden monden / Vnd alles volck sass auff der strassen fur dem hause Gottes / vnd zitterten vmb der Sach willen / vnd vom regen.</verse>
        <verse osisID='Ezra.10.10'>VND Esra der Priester stund auff / vnd sprach zu jnen / Jr habt euch vergriffen / das jr frembde Weiber genomen habt / das jr der schuld Jsrael noch mehr machtet.</verse>
        <verse osisID='Ezra.10.11'>So bekennet nu dem HERRN ewr veter Gott / vnd thut seinen wolgefallen / vnd scheidet euch von den Völckern des Lands / vnd von den frembden weibern.</verse>
        <verse osisID='Ezra.10.12'>DA antwortet die gantze Gemeine / vnd sprach mit lauter stimme / Es geschehe / wie du vns gesagt hast.</verse>
        <verse osisID='Ezra.10.13'>Aber des volcks ist viel / vnd regenicht wetter / vnd kan nicht haussen stehen / So ists auch nicht eines oder zweier tage werck / Denn wir habens viel gemacht solcher vbertrettung.</verse>
        <verse osisID='Ezra.10.14'>Lasst vns vnsere Obersten bestellen in der gantze Gemeine / das alle die in vnsern Stedten / frembde weiber genomen haben / zu bestimpten zeiten komen / vnd die Eltesten einer jglichen Stad / vnd jr Richter mit / bis das von vns gewendet werde der zorn vnsers Gottes / vmb dieser sache willen.</verse>
        <verse osisID='Ezra.10.15'>DA wurden bestellet Jonathan / der son Asahel / vnd Jehasja / der son Tikwa / vber diese Sachen / vnd Mesullam vnd Sabthai die Leuiten hulffen jnen.</verse>
        <verse osisID='Ezra.10.16'>Vnd die kinder des Gefengnis theten also. Vnd der Priester Esra vnd die fürnemesten Veter vnter jrer veter hause / vnd alle jtzt benante / scheideten sie / vnd satzten sich am ersten tage des zehenden monden zu forschen diese sachen.</verse>
        <verse osisID='Ezra.10.17'>Vnd sie richtens aus an allen Mennern die frembde Weiber hatten / im ersten tage des ersten monden.</verse>
        <verse osisID='Ezra.10.18'>VND es wurden funden vnter den kindern der Priester die frembde weiber genomen hatten / nemlich / vnter den kindern Jesua / des sons Jozadak / vnd seinen brüdern Maeseja / Elieser / Jarib vnd Gedalja.</verse>
        <verse osisID='Ezra.10.19'>Vnd sie gaben jre hand drauff / das sie die weiber wolten ausstossen / vnd zu jrem Schuldopffer einen Wider fur jre schuld geben.</verse>
        <verse osisID='Ezra.10.20'>Vnter den kindern Jmmer / Hanani vnd Sebadja.</verse>
        <verse osisID='Ezra.10.21'>Vnter den kindern Harim / Maeseja / Elia / Semaja / Jehiel / vnd Vsia.</verse>
        <verse osisID='Ezra.10.22'>Vnter den kindern Pashur / Elioenai / Maeseja / Jsmael / Nethaneel / Josabad vnd Eleasa.</verse>
        <verse osisID='Ezra.10.23'>Vnter den Leuiten / Josabad / Simei vnd Kelaja (Er ist der Klita) Pethathja / Juda vnd Eliezer.</verse>
        <verse osisID='Ezra.10.24'>Vnter den Sengern / Eliasib. Vnter den Thorhütern / Sallum / Telem vnd Vri.</verse>
        <verse osisID='Ezra.10.25'>VON Jsrael / Vnter den kindern Pareos / Ramja / Jesia / Malchja / Mejamin / Eleasar / Malchia vnd Benaja.</verse>
        <verse osisID='Ezra.10.26'>Vnter den kindern Elam / Mathanja / Sacharja / Jehiel / Abdi / Jeremoth vnd Elia.</verse>
        <verse osisID='Ezra.10.27'>Vnter den kindern Sathu / Elioenai / Eliasib / Mathanja / Jeremoth / Sabad vnd Asisa.</verse>
        <verse osisID='Ezra.10.28'>Vnter den kindern Bebai / Johanan / Hananja / Sebai vnd Athlai.</verse>
        <verse osisID='Ezra.10.29'>Vnter den kindern Bani / Mesullam / Malluch / Adaja / Jasub / Seal vnd Jeramoth.</verse>
        <verse osisID='Ezra.10.30'>Vnter den kindern PahathMoab / Adna / Chelal / Benaja / Maeseja / Mathanja / Bezaleel / Benui vnd Manasse.</verse>
        <verse osisID='Ezra.10.31'>Vnter den kindern Harim / Elieser / Jesia / Malchia / Semaja / Simeon /</verse>
        <verse osisID='Ezra.10.32'>BenJamin / Malluch vnd Samarja.</verse>
        <verse osisID='Ezra.10.33'>Vnter den kindern Hasum / Mathnai / Mathatha / Sabad / Eliphelet / Jeremai / Manasse vnd Simei.</verse>
        <verse osisID='Ezra.10.34'>Vnter den kindern Bani / Maedai / Amram / Huel /</verse>
        <verse osisID='Ezra.10.35'>Benaja / Bedja / Chelui /</verse>
        <verse osisID='Ezra.10.36'>Naia / Meremoth / Eliasib /</verse>
        <verse osisID='Ezra.10.37'>Mathanja / Mathnai / Jaesai /</verse>
        <verse osisID='Ezra.10.38'>Bani / Benui / Simei /</verse>
        <verse osisID='Ezra.10.39'>Selemja / Nathan / Adaja /</verse>
        <verse osisID='Ezra.10.40'>Machnadbai / Sasai / Sarai /</verse>
        <verse osisID='Ezra.10.41'>Asareel / Selemja / Samarja /</verse>
        <verse osisID='Ezra.10.42'>Sallum / Amarja vnd Joseph.</verse>
        <verse osisID='Ezra.10.43'>Vnter den kindern Nebo / Jeiel / Mathithja / Sabad / Sebina / Jaddai / Joel vnd Benaja.</verse>
        <verse osisID='Ezra.10.44'>Diese hatten alle frembde weiber genomen / Vnd waren etliche vnter denselben weibern / die Kinder getragen hatten. - Ende des Buchs Esra.</verse>
      </chapter>
    </div></osisText>
</osis>